<!doctype html>
<html lang="en">
<head>
  <meta charset="utf-8">
  <meta name="viewport" content="width=device-width, initial-scale=1">
  <meta name="robots" content="index,follow">
  <title>Zelensky Speeches – static extract (pages 1,2)</title>
  <style>
    body{margin:0; font-family:system-ui,-apple-system,Segoe UI,Roboto,Inter,Arial,sans-serif; background:#0f1220; color:#e8ecff}
    main{max-width:1100px;margin:0 auto;padding:20px} header{max-width:1100px;margin:0 auto;padding:16px 20px 0}
    h1{font-size:22px;margin:12px 0} .grid{display:grid;grid-template-columns:repeat(auto-fill,minmax(320px,1fr));gap:16px;margin:16px 0}
    article{background:#161a2b;border:1px solid #262a45;border-radius:16px;padding:16px;box-shadow:0 4px 14px rgba(0,0,0,.25)}
    h2{font-size:16px;margin:0 0 8px} .badges{display:flex;gap:8px;flex-wrap:wrap;margin-bottom:8px}
    .chip{display:inline-flex;align-items:center;gap:6px;background:#222642;border:1px solid #262a45;color:#9aa3c7;padding:4px 8px;border-radius:999px;font-size:12px}
    p{white-space:pre-wrap;margin:0;color:#e1e6ff;line-height:1.45} a{color:#6aa0ff;word-break:break-all;text-decoration:none}
    footer{max-width:1100px;margin:0 auto;padding:16px 20px 40px;color:#9aa3c7}
  </style>
</head>
<body>
  <header>
    <h1>Zelensky speeches · static extract</h1>
    <div>Pages: 1, 2. Source: <a href="https://huggingface.co/datasets/slava-medvedev/zelensky-speeches">slava-medvedev/zelensky-speeches</a></div>
  </header>
  <main>
    <section class="grid">
      
<article>
  <h2>Стратегія захисту для кожної цивілізованої держави – тиснути на Росію, щоб відновити мир – звернення Президента України</h2>
  <div class="badges"><span class="chip">UK</span> <span class="chip">2022-04-09</span></div>
  <p>Вільний народе сміливої країни! Сьогодні для мене було великою честю від вашого імені, від імені всіх українців, вітати в нашій столиці, на Банковій, щирого друга України – Прем&#x27;єр-міністра Великої Британії Бориса Джонсона. Його візит у нашу державу демонструє максимально наочно – для свободи немає перешкод. Для лідерства немає перешкод. Борис був серед тих, хто не вагався жодної хвилини, чи підтримувати Україну. Лідерство Великої Британії у наданні нашій державі необхідної допомоги, передусім оборонної, а також і лідерство в санкційній політиці – назавжди в історії. В історії захисту демократії, в історії захисту Європи. Україна завжди буде вдячною за це – і Борису, і Британії. Сьогодні Борис приїхав у Київ ще й з новим пакетом фінансової та оборонної підтримки для України. Обговорили з ним також і нові санкційні кроки, які потрібні, щоб примусити Росію до миру. Завдання нашої антивоєнної коаліції цілком зрозуміле – швидше завершити цю війну, розпочату Росією. Звільнити нашу землю від загарбників. І гарантувати безпеку Україні, а отже, безпеку демократії та свободі народів на сході Європи. Саме тому це не просто моральний обовʼязок усіх демократичних держав, усіх сил Європи – підтримувати прагнення України до миру. Це, власне, стратегія захисту для кожної цивілізованої держави. Тиснути на Росію якнайбільше, щоб якнайшвидше відновити мир і безпеку. Щоб якнайшвидше повернути силу міжнародному праву й зупинити катастрофу від застосування права сили. Катастрофу, яка неминуче вдарить по всіх. Бо російська агресія не мала на меті обмежитися лише однією Україною. Лише руйнацією нашої свободи і нашого життя. Увесь європейський проект – ось мішень для Росії. Був задоволений почути сьогодні й від канцлера Австрії Карла Негаммера запевнення, що для Австрійської держави примусити Росію до миру так само принципово, як і для інших відповідальних держав. Почув і обіцянку того, що Австрія разом з партнерами по Європейському Союзу продовжить санкційну політику проти Росії, поки не відбудеться повне відновлення реальної безпеки в нашому регіоні. Поки Росія не забере всі свої сили з української суверенної території. Канцлер Австрії підтримав у відповідь на моє запитання й чітку перспективу якнайшвидшого приєднання України до Євросоюзу. І окремо хочу подякувати пану Негаммеру за передачу Україні пожежних і рятувальних машин, іншого обладнання, а також за допомогу пальним. Також сьогодні є й важлива новина від пані Урсули фон дер Ляєн, Президентки Єврокомісії, та Прем&#x27;єр-міністра Канади Джастіна Трюдо. В межах ініційованої ними глобальної кампанії Stand Up For Ukraine вдалося зібрати понад 10 мільярдів доларів США для допомоги нашим людям. Для українців, які були вимушені залишити свої домівки через війну Росії проти України. Дякую кожному, дякую кожній, хто долучився до збору цих коштів! Тобто сьогодні був справді плідний день для України, для нашої дипломатії. І це вже 45-й день нашої оборони від російської навали. Чи думали в Москві, що на 45-й день після їхнього вторгнення у Києві будуть відбуватися саме такі події? Ні, вони не могли це навіть уявити. А ми зробили це реальністю. Ми всі разом – кожен українець, кожна українка, які 24 лютого й назавжди обрали сміливість. Обрали Україну. Обрали свободу та майбутнє. На всіх міжнародних переговорах, в усіх контактах із лідерами світу протягом цих 45 днів я обов&#x27;язково порушую три теми. Перша – конкретна допомога нашій обороні. Друга – конкретна допомога нашим людям. Третя – конкретні гарантії безпеки для нашої держави, яка точно переможе в цьому протистоянні. Звісно, не від усіх я чую конкретні відповіді на свої конкретні запитання. Але щодня позитиву для України все більше. Проте ще не настільки більше, щоб можна було точно визначити терміни закінчення цієї війни. Росія все ще може дозволити собі жити в ілюзіях і стягувати на нашу землю нові військові сили й нову техніку. І це означає, що потрібно ще більше санкцій. Ще більше зброї для нашої держави. До речі, Борис Джонсон був сьогодні дуже конкретний у відповідях на мої запитання. Втім, як і завжди. І вже визначилися з ним, яку допомогу надасть Велика Британія післявоєнному відновленню України. Британці готові взяти шефство над відновленням Києва та Київської області. Серед пріоритетних завдань для нашої дипломатії, для всіх контактів з нашими партнерами – запровадження більш болісних обмежень грошових потоків Російської Федерації. Передусім це стосується нафтового бізнесу. Демократичний світ точно може відмовитися від російської нафти й зробити її токсичною для всіх інших держав. Саме нафта – одне з двох джерел російської самовпевненості, їхнього відчуття безкарності. Інше джерело – газ – також із часом буде перекрите. Це просто неминуче. Не тільки з безпекових, а й з екологічних міркувань. Але Україна не має часу чекати. Свобода не має часу чекати. Коли тиранія розпочала агресію проти всього, на чому тримався мир у Європі, потрібно діяти негайно. Потрібно діяти принципово. І нафтове ембарго має бути першим кроком. Причому на рівні всіх демократичних держав, усього цивілізованого світу. Тоді Росія це відчує. Тоді це для них буде аргумент, щоб шукати мир. Припинити безглузде насильство. І ще одна новина на сьогодні. Довгоочікувана для багатьох наших людей. В Україну повернеться одна з наших головних святинь. Одна з найшанованіших святинь Софії Київської. Ікона святого Миколи (Мокрого), це перша чудотворна ікона Русі. Ми довго працювали, щоб повернути її. Вона була вивезена з України під час Другої світової війни. І свого часу вона буде вдома – у Святій Софії. Вдячний за це рішення ієрархам, духовенству та вірним Української православної церкви США. Хочу, щоб повернення цієї святині стало для всіх нас важливим символом. Фундаментальним символом. Символом того, що ми повернемо в Україну все наше. Все українське. Повернемо всіх наших людей. І обов&#x27;язково повернемо справедливість – наш повний контроль над нашою землею. Дякую всім нашим друзям! Вдячний усім нашим героям! Слава Україні!</p>
  <div class="source"><a href="https://www.president.gov.ua/news/strategiya-zahistu-dlya-kozhnoyi-civilizovanoyi-derzhavi-tis-74225">https://www.president.gov.ua/news/strategiya-zahistu-dlya-kozhnoyi-civilizovanoyi-derzhavi-tis-74225</a></div>
</article>


<article>
  <h2>Усі наші дії й кожна хвилина спрямовані на те, щоб Росія визнала правду – звернення Президента України</h2>
  <div class="badges"><span class="chip">UK</span> <span class="chip">2022-04-10</span></div>
  <p>Українці! Українки! Найсміливіший народе найкращої у світі країни! Завершується ще один тиждень нашої боротьби за свободу, за державу. Ще один тиждень, коли Україна живе попри всі зусилля Росії знищити нас. Ми захищаємося. Відповідаємо на удари. Розвиваємо наші звʼязки з партнерами. Отримуємо допомогу. Забезпечуємо максимальну увагу світу до наших потреб. Впливаємо на глобальну дискусію. Пропонуємо та просуваємо нові санкції проти Росії. Робимо все, щоб притягнути до відповідальності кожного покидька, який прийшов на нашу землю під російським прапором і вбивав наших людей. Катував наших людей. Руйнував наші міста. Мародерив і знущався. А що робить Росія? Чим зайняті її посадовці, її пропагандисти та звичайні люди, які повторюють те, що почули по телебаченню? Вони тільки виправдовуються та заперечують. Намагаються перекласти відповідальність. Брешуть. І вже настільки втратили звʼязок з реальністю, що звинувачують нас у скоєнні навіть того, що очевидно – очевидно для всіх у світі – зробили російські війська. Вони кажуть про вбивства в Бучі, що це не вони, а нібито ми. Хоча для всіх очевидно, що люди були вбиті, поки російська армія контролювала це місто. Вони кажуть про ракетний удар по Краматорську, що це не вони, а нібито ми самі. Хоча це їхні пропагандисти анонсували цей удар. Хоча це з контрольованої ними території полетіли ракети. І про будь-яке наше зруйноване місто, про будь-яке наше спалене село вони кажуть однаково, що це також не вони, а нібито ми. Російські військові добрехались уже до того, що й після більш як шести тижнів війни стверджують, що нібито не влучили по жодному із цивільних обʼєктів! А знаєте, чому це так? Тому що це боягузтво. Тотальне. Усіх. Знизу до верху. Вони бояться визнати, що вся російська політика щодо України протягом десятків років була помилковою і тільки зруйнувала все, що було в Росії у відносинах з Україною від попередніх часів. Вони бояться визнати, що десятки років робили помилкові ставки й витратили колосальні ресурси на підтримку повних нікчем, про яких думали, що це нібито майбутні герої українсько-російської дружби. А ці нікчеми були тільки в одному умільцями – у тому, щоб витягувати гроші з Росії у свої кишені. Щоб не визнавати помилки, вони робили нові помилки. Вони самі позбавили себе будь-яких політичних інструментів і, не бажаючи відмовлятися від нереалістичних амбіцій, розпочали цю війну. Причому, як і в усьому іншому, вони звинувачували нас, що війна почалася. Вони захопили Крим – а ми нібито винуваті. Вони знищили нормальне життя на Донбасі – а ми нібито винуваті. Вони збили малайзійський «Боїнг» – а ми нібито винуваті. Вони вісім років убивали людей, дітей на нашій землі – а ми нібито винуваті. Вони зруйнували найбільш могутній промисловий регіон сходу Європи – а ми нібито винуваті. Вони зламали життя мільйонів людей – а ми нібито винуваті. Вони розпочали проти нас повномасштабну війну – а ми нібито винуваті. Вони витратили на удари по Україні вже під дві тисячі ракет, незліченну кількість авіабомб і артилерійських снарядів, мін – а ми нібито винуваті. Вони катували та вбивали на нашій землі – а ми винуваті. Вони депортували сотні тисяч українців, українок, наших дітей – а все одно ми нібито винуваті. Усе це пішло від боягузтва. Коли боягузтво наростає, воно перетворюється на катастрофу. Коли людям не вистачає сміливості, щоб визнати свої помилки, вибачитися, адаптуватися до реальності, навчитися, вони перетворюються на монстрів. А коли світ це ігнорує, монстри вирішують, ніби це світ повинен адаптуватись під них. Україна все це зупинить. Російському боягузтву ніщо не допоможе. Настане день, коли їм доведеться все визнати. Визнати правду. Для цього – всі наші сили й кожна хвилина. Оборона, дипломатія, економіка, інформаційне протистояння, юридична відповідальність – на всіх напрямках у нас є алгоритми дій. Кожен державний посадовець знає свої завдання та повинен виконувати їх на сто відсотків. Наступний тиждень буде не менш важливим, ніж цей, ніж попередні. Він буде такий же напружений і ще більш відповідальний. Росія буде ще більше боятися. Боятися програти. Боятися, що правду доведеться визнавати. Російські війська перейдуть до ще більш масштабних дій на сході нашої держави. Можуть використовувати проти нас іще більше ракет, іще більше авіабомб. Але ми готуємося до цих їхніх дій. Ми будемо відповідати. Будемо ще активніше забезпечувати Україну зброєю. Будемо активнішими на міжнародній арені. Будемо ще більш активні інформаційно. Я продовжу звертатися до парламентів і народів світу. Ми будемо приймати в Києві та інших українських містах наших партнерів, лідерів інших держав. Будемо залучати ще більше коштів та ресурсів на допомогу Україні. Звичайно, будемо обґрунтовувати сильніші санкції проти Російської Федерації. Щоб була відповідальність, щоб була справедливість. Як би вони не боялися визнати свої помилки – трагічні, страшенні помилки, – їм доведеться. Бо наша сміливість і наша правдивість однозначно переважають. І переможуть. Сьогодні – дванадцята річниця авіакатастрофи під Смоленськом, яка забрала життя Президента Леха Качинського та представників польської еліти. У цей день ми солідарні з нашими польськими друзями та союзниками, які твердо стоять у протидії російській агресії. Говорив сьогодні з канцлером Німеччини Олафом Шольцом. Про те, як притягнути до відповідальності всіх винних у воєнних злочинах. Як посилити санкції проти Росії та як примусити Росію шукати мир. Радий відзначити, що останнім часом німецька позиція змінюється на користь України. Вважаю це абсолютно логічним. Оскільки саме цей курс підтримується більшістю німецького народу. І я йому вдячний. Але очікую, що все, про що ми домовилися, буде реалізовано. І це дуже важливо. І кілька хвилин тому, готуючись до запису цього звернення, я підписав указ про відзначення державними нагородами наших героїв. 18 захисників України. Пʼятеро військовослужбовців Збройних Сил України, троє звʼязківців Державної служби спеціального звʼязку та захисту інформації України, десять поліцейських. Вдячний усім нашим захисникам! Усім нашим захисницям! Вдячний усім, хто відновлює життя на звільненій території нашої держави. І вдячний усім, хто забезпечує нам перемогу в інформаційному протистоянні. Усім журналістам, усім журналісткам, редакторам, редакторкам, інформаційному марафону «Єдині новини», усім нашим сайтам, усім медійникам, які не дають російській пропаганді перемогти. Правда переможе! Україна переможе! Обов&#x27;язково. Слава Україні!</p>
  <div class="source"><a href="https://www.president.gov.ua/news/usi-nashi-diyi-j-kozhna-hvilina-spryamovani-na-te-shob-rosiy-74241">https://www.president.gov.ua/news/usi-nashi-diyi-j-kozhna-hvilina-spryamovani-na-te-shob-rosiy-74241</a></div>
</article>


<article>
  <h2>Промова Президента України в Національній асамблеї Республіки Корея</h2>
  <div class="badges"><span class="chip">UK</span> <span class="chip">2022-04-11</span></div>
  <p>Шановний пане Спікере! Шановні депутати Національної асамблеї! Пані та панове! Корейський народе! Вдячний за цю можливість звернутися до вас від імені всієї України, яка вже 47-му добу протистоїть повномасштабному вторгненню Російської Федерації. Росія напала на нас. Напала, користуючись своєю перевагою у військовій силі. Ця держава витратила десятиліття на підготовку до цієї війни. Десятиліття і колосальні ресурси. Фінансові – це сотні мільярдів доларів, отримані за експорт нафти, газу та спрямовані на виробництво й накопичення озброєння. А також і людські ресурси. Вже близько 2 тисяч ракет випущено Росією по наших містах. Артилерійські снаряди просто неможливо порахувати. Але найгірше все ж те, як Росія використовує людей для підготовки та ведення війни. Для мешканців самої Росії свідомо створюються такі умови, коли вони змушені жити в тотальній, безпросвітній бідності. Коли вони не можуть дозволити собі навіть найпростіші речі – нормальну їжу, звичайну побутову техніку, нормальну освіту. Коли в них немає протягом усього життя навіть базових гарантій прав людини. І коли служба в армії для багатьох із них стає єдиним, так би мовити, соціальним ліфтом. Можливістю отримати хоча б щось у житті. Хоча б якось спробувати забезпечити себе. Потрапивши на війну та зайшовши на територію сусідньої держави, десятки тисяч російських військових були просто шоковані нормальністю життя. Вони шоковані містами й селами, у яких люди не бідували. Шоковані побутовою технікою в будинках. Шоковані тим, що людям вистачає нормальної їжі. Значна кількість окупантів просто не бачила такого у своєму житті. Майже одразу російські війська на території України – у тих районах, куди вони змогли вдертися, – зайнялися мародерством. Вони намагалися вивезти додому в Росію все, що становить будь-яку цінність, – від пральних машин до комп&#x27;ютерів, від автозапчастин до одягу. Вони просто набивали цим бронетранспортери, вантажівки, крали машини й намагалися вивезти награбоване. Ви знаєте, були випадки, коли російські солдати діставали зі своїх бронежилетів захисні пластини, щоб сховати у бронежилетах вкрадені ноутбуки й планшети. У це неможливо повірити: коли людина настільки бідна від народження, що вважає, ніби ноутбук цінніший за її власне життя на війні. Але саме це ми побачили на своїй землі, коли вдерлася російська армія. Це зіткнення двох різних світів. Світу звичайних людей, які просто жили мирним життям, просто прагнули гармонії для себе і своїх дітей, думали про майбутнє. Та світу людей, спеціально принижених своєю державою протягом десятиліть, спеціально загнаних у бідність та безправʼя, щоб їхня влада могла послати їх на будь-які авантюри. На будь-яку війну проти сусідів. І це війна Росії не просто на підкорення України. Це тільки перший крок. Спочатку Росія хоче знищити нашу незалежність, нашу державу, пошматувати її. Хоче знищити все, що робить нас українцями, робить нас окремою нацією. А потім піти далі у Європу, далі в Азію. На окупованій українській території російські військові цілеспрямовано шукали вчителів, будь-яких людей, пов&#x27;язаних з армією та функціонуванням держави, активістів, журналістів. Усіх, хто виховував і захищав національну ідею. Таких людей викрадали. Таких людей убивали. Свідомо. Це був наказ, це була тактика. Але Росія тільки почала з України. Наступні кроки їхнього плану – це знищення інших держав. Намагання підкорити ще інші сусідні народи. Росія хоче домінувати. І вважає, що може зробити це тільки в один спосіб: кинути свою армію, виховану в тотальній безправності, на те, щоб знищити все, що дає змогу жити іншим народам. Ракетними й авіаційними ударами по нашій території Росія знищила вже сотні інфраструктурних об&#x27;єктів, які забезпечували нормальне економічне та соціальне життя в Україні. Російські ракети та авіація руйнують нафтобази, руйнують склади з продуктами, аеропорти, вокзали, виробничі підприємства, університети. Одних тільки освітніх об&#x27;єктів знищено вже 938. Лікарень – майже 300. Це свідома тактика російських військ, а не щось випадкове. Вони цілеспрямовано руйнують житлові квартали й цілі міста. З артилерії, мінометів, танків. Не одне місто, не два, не три. Це десятки міст, які російські військові намагалися просто стерти з лиця землі. Чорні руїни замість багатоповерхівок. Груди каміння та бетонних уламків замість того, що було звичайними мирними містами. Кількість загиблих ми досі не можемо встановити. Від півночі до півдня країни – в усіх районах, куди досягали російські снаряди, досягали бомби, досі триває розбір завалів. На частині нашої території ще тривають активні бойові дії. Росія готує новий наступ, сподіваючись все ж таки зламати наш національний опір. Окупанти сконцентрували десятки тисяч солдатів та колосальну кількість техніки, щоб спробувати завдати нових ударів. Найгірша ситуація – у Маріуполі, у нашому південному портовому місті, яке заблоковане російськими військами з 1 березня. Це було півмільйонне місто. Півмільйона людей. Окупанти заблокували його й не дозволяли навіть завозити туди їжу й воду. Намагалися захопити його найбільш жорстоким способом – просто знищити все, що є в місті. Маріуполь зруйнований. Там десятки тисяч загиблих. Але навіть попри це росіяни не зупиняють наступальну операцію. Вони хочуть зробити так, щоб Маріуполь був показово знищеним містом. Пані та панове! Корейський народе! Таке можна було побачити у ХХ столітті. І ви це пам&#x27;ятаєте. Ви знаєте, що таке захищати свою землю. Пам&#x27;ятаєте, коли в 1950-х роках до вас прийшла навала тих, хто хотів знищити вашу свободу. Вони руйнували, вони вбивали. Що б вони залишили від вашої самобутності, якби їм вдалося? Це страшне питання. Але ви вистояли, світ вам допоміг. Зараз ми прагнемо того ж. Немає й не може бути надії, що Росія просто сама собою зупиниться. Немає й не може бути надії, що розум переможе і російське керівництво просто відмовиться від продовження цієї війни. Росію можна тільки змусити це зробити. Можна тільки змусити шукати мир. Змусити перестати знущатися з людей. Змусити поважати незалежне життя сусідніх народів. Змусити залишити територію України. Наша антивоєнна коаліція, сформована після початку цього жорстокого вторгнення Росії, вже застосувала проти неї безпрецедентні санкції. Але цих санкцій недостатньо. Росія ще не відчуває, що повинна зупинитися. Це означає, що потрібно зробити ще значно більше. І не тільки на державному рівні. Потрібно повністю розірвати зв&#x27;язки російських банків зі світовою фінансовою системою. Потрібно обмежити російський експорт енергоресурсів, передусім нафти. Але також потрібно, щоб світові компанії перестали бути спонсорами цієї варварської держави, яка вважає, що має право руйнувати життя народів. Яка вважає, що має право сіяти по світу бідність, безправʼя та смерть. Що більше компаній припинять торгувати з Росією, працювати на території Росії, платити податки російській державі, то швидше розум переможе. Росії доведеться полишити войовничість і шукати компромісів зі світом. Бо дійшло вже до того, що Росія відверто шантажує світ ядерною та хімічною зброєю! Але, працюючи стратегічно, потрібно захищати людей тут і зараз. Захищати тих, кому російська армія загрожує безпосередньо. 47 днів ми захищаємося фактично від усієї російської армії – від найбільш боєздатних її частин. Наші Збройні Сили борються героїчно, дуже мудро, раціонально використовуючи наявні ресурси та озброєння. Ми отримуємо допомогу від різних країн світу. І я щиро вдячний і вашій державі, щиро вдячний вашому народу за надану підтримку. Але ми потребуємо значно більшого. Щоб вижити в цій війні проти настільки підготовленого супротивника, як Російська Федерація. Проти держави, яка не рахує вбитих і має незліченні запаси військової техніки ще з часів Радянського Союзу... Ми потребуємо систем протиповітряної оборони, літаків, танків та іншої бронетехніки, артилерійських систем і боєприпасів. І у вас є те, що може бути незамінним для нас. У вас це є. Броньовані машини, протиповітряна, протитанкова, протикорабельна зброя. Коли стоїть питання про виживання у війні, спрямованій на повне підкорення народу, потрібно давати принципові відповіді. Звичайні правила постачання зброї потрібно переглядати й діяти швидко. Потрібно допомагати. Надати необхідну зброю Україні – означає не тільки врятувати життя наших людей, не тільки дати нам можливість деблокувати наші міста, зокрема наш багатостраждальний Маріуполь, а й врятувати інші держави, інші регіони від подальшого розгортання російської агресії. Кожна нація має право на самостійне життя. Кожне місто має право на повну безпеку. Кожна людина має право на свободу й на пошук власного щастя. Люди не повинні бути знаряддями якихось режимів, якихось диктаторів. Люди мають право просто жити. Ось за що ми боремось. Ось що ми просимо захищати разом із нами. І ось що ми будемо відновлювати – сподіваюся, разом із вами й з усім світом – після цієї війни. Пані та панове! Корейський народе! Сьогодні у цьому зверненні я чотири рази згадував наш Маріуполь. Наше місто, яке переживає найчорніший час у своїй історії. Наше місто, яке російські війська просто знищують. Я прошу вас подивитися зараз одне відео. Матеріал, знятий журналістом, який витримав тижні російської блокади в Маріуполі. Я прошу вас на власні очі побачити те, що українці бачать уже 47 днів. Ми просимо допомоги, щоб це зупинити. Щоб міста України та інших держав більше ніколи не бачили такого зла. Щоб до них більше ніколи не могла прийти Росія. Прошу, подивіться це відео.</p>
  <div class="source"><a href="https://www.president.gov.ua/news/promova-prezidenta-ukrayini-v-nacionalnij-asambleyi-respubli-74257">https://www.president.gov.ua/news/promova-prezidenta-ukrayini-v-nacionalnij-asambleyi-respubli-74257</a></div>
</article>


<article>
  <h2>Новий пакет санкцій має бути таким, щоб Росія навіть не говорила про зброю масового ураження – звернення Президента України</h2>
  <div class="badges"><span class="chip">UK</span> <span class="chip">2022-04-11</span></div>
  <p>Українці! Українки! Наші захисники й захисниці! Завершується 47-й день російсько-української війни, цього ганебного вторгнення, яке поступово викреслює Росію з міжнародних відносин. Робить її з кожним днем все більш токсичною. Тепер тільки питання часу – коли своїми ж діями, своїми ж воєнними злочинами російська армія примусить усіх у світі відмовитися від будь-яких зв&#x27;язків з Російською Федерацією. У північних районах нашої країни, звідки вигнали окупантів, тривають безпекові роботи. Передусім це розмінування. Російські війська залишили по собі десятки, якщо не сотні тисяч небезпечних предметів. Це й снаряди, які не вибухнули, міни, розтяжки. Щодня знешкоджується не менше декількох тисяч таких предметів. Окупанти залишали міни всюди. В будинках, які захоплювали. Просто на вулицях, у полях. Вони мінували майно людей, мінували машини, двері. Свідомо робили все, щоб повернення в ці райони після деокупації було максимально небезпечним. Через дії російської армії наша територія на сьогодні є однією з найбільш забруднених мінами у світі. І я вважаю, що це також має розглядатися як воєнний злочин російських військ. Вони свідомо зробили все, щоб убити чи покалічити якомога більше наших людей навіть тоді, коли були змушені відступити з нашої землі. Без відповідних наказів вони б цим не займалися. Сьогодні вдень зустрівся на Банковій з експертною групою, що опрацьовує створення спецмеханізму досудового розслідування та судового розгляду всіх воєнних злочинів, скоєних окупантами. Опрацьовуємо юридичний шлях притягнення окупантів до відповідальності, який буде максимально ефективним і настільки швидким, наскільки можливо. Щоб не чекати десятки років, поки завершаться всі міжнародно-правові процедури, а прискорити настання справедливості. Я очікую, що варіанти рішень зі створення такого спецмеханізму будуть презентовані вже найближчим часом. Сьогодні ж з боку окупантів пролунала нова заява, яка свідчить про підготовку ними нового етапу терору проти України та наших захисників. Один з рупорів окупантів заявив про те, що вони можуть застосувати хімічну зброю проти захисників Маріуполя. Розглядаємо це максимально серйозно. Хочу нагадати світовим лідерам, що можливе застосування хімічної зброї російськими військовими вже обговорювалося. І вже на той час це означало, що потрібно реагувати на російську агресію значно жорсткіше і швидше. Зараз Європейський Союз почав обговорювати шостий санкційний пакет проти Росії. Час зробити цей пакет таким, щоб навіть слова про зброю масового ураження з російського боку більше не пролунало. Нафтове ембарго проти Росії – обов&#x27;язкове. Будь-який новий санкційний пакет проти Росії, який не торкатиметься нафти, буде сприйнятий у Москві з посмішкою. Говорив про необхідність посилення санкцій проти Росії й у зверненні до парламенту та народу Республіки Корея. Цього тижня продовжу такий формат спілкування з державами-партнерами. Завтра буду звертатися до парламенту й народу Литовської Республіки. До речі, сьогодні в Україні з візитом перебувала Премʼєр-міністр Литви Інгріда Шимоніте. Я вдячний їй за підтримку, як і всьому литовському народу. Питання покарання всіх винних у злочинах проти українців обговорив сьогодні і з Премʼєр-міністром Нідерландів Марком Рютте. Другою важливою темою розмови з ним було посилення санкцій проти Росії. Будемо й надалі координувати наші кроки для того, щоб примусити Російську Федерацію шукати мир. Співпрацю в енергетичній сфері обговорив з Прем&#x27;єр-міністром Норвегії. Подякував за підтримку зусиль, спрямованих на примус Росії до миру. Провів розмову з головою Африканського союзу, Президентом Сенегалу. Поінформував його про актуальну ситуацію в Україні, про глобальні загрози, створені російським вторгненням. Ключове ж завдання як сьогодні, так і кожного дня в цей час – це конкретні оборонні заходи. Це конкретне посилення наших можливостей відбивати будь-які атаки російських військ. Займаюся цим майже цілодобово. Впевнений, люди це також бачать. Як бачать і те, що військово-технічні можливості ворога все ще вельми високі. Так, українці незрівнянно сміливіші. Наші Збройні Сили бʼють окупантів недоступною для російських військових мудрістю та продуманою тактикою. Але якщо говорити про необхідну зброю, ми все ще залежимо від постачання, від наших партнерів. На жаль, ми не отримуємо стільки, скільки необхідно, щоб швидше закінчити цю війну. Щоб повністю знищити ворога на нашій землі. І щоб виконати ті завдання, які для кожної нашої людини є очевидними. Зокрема, щоб деблокувати Маріуполь. Якби ми отримали літаки й достатню кількість важкої бронетехніки, необхідну артилерію, ми б могли це зробити. Але... Все ще доводиться про це домовлятися. Все ще доводиться переконувати. Все ще доводиться витискати необхідні рішення. Впевнений, що ми отримаємо майже все, чого потребуємо. Але втрачається не тільки час. Втрачаються життя українців. Життя, які вже не повернути. І це – відповідальність і тих, хто досі тримає необхідну Україні зброю на складах. Відповідальність, яка назавжди залишиться в історії. Як залишиться в історії й наша вдячність. Вдячність тим державам і тим політикам, які реально допомогли. Які не зволікали. Які не торгувалися, коли від допомоги залежало життя. Підписав і декілька важливих указів. Державними нагородами відзначені 187 військовослужбовців Збройних Сил України, 15 бійців Національної гвардії України та шість військовослужбовців Головного управління розвідки. Звання Героя України присвоєно пʼяти військовослужбовцям Збройних Сил України, зокрема двом полковникам медичної служби: Івчуку Віктору Михайловичу – завдяки його діям було врятовано не одну сотню життів у Маріуполі. Як військових, так і цивільних. Слєсаренку Олександру Петровичу – завдяки його діям у місті Чернігові було забезпечено надання медичної допомоги понад чотирьомстам п&#x27;ятдесятьом військовослужбовцям та більш як шестистам цивільним. Вдячний усім нашим героям! Слава кожному і кожній, хто захищає Україну! Слава Україні!</p>
  <div class="source"><a href="https://www.president.gov.ua/news/novij-paket-sankcij-maye-buti-takim-shob-rosiya-navit-ne-gov-74277">https://www.president.gov.ua/news/novij-paket-sankcij-maye-buti-takim-shob-rosiya-navit-ne-gov-74277</a></div>
</article>


<article>
  <h2>Від сили нашого спротиву в усіх його формах прямо залежить майбутнє України – звернення Президента Володимира Зеленського</h2>
  <div class="badges"><span class="chip">UK</span> <span class="chip">2022-04-12</span></div>
  <p>Незламний народе найсміливішої країни! Пам&#x27;ятаєте, як у Росії хвалилися, що захоплять Київ за 48 годин? Натомість Україна дає відсіч ворогу вже 48 днів. Сьогодні варто це згадати. Згадати, що російське керівництво сподівалося побачити парад окупантів на Хрещатику вже за кілька днів після 24 лютого, після початку вторгнення. А бачить щодня стрункі ряди окупантів, яких наші захисники відправляють у пекло. За 48 годин, які розтягнулися вже на 48 днів, російська армія вийшла на рівень незворотних втрат вищий, ніж Радянський Союз за 10 років війни в Афганістані. Вищий, ніж Росія – за дві війни в Чечні. Общий список «двухсотых» для России уже очень скоро достигнет отметки в 20 тысяч. Буквально на днях, если не уже сегодня вечером. А что потом? 30 тысяч убитых? 40 тысяч? Сегодня в России в очередной раз прозвучало, что их так называемая «спецоперация» якобы идёт по плану. Но, если честно, никто в мире не понимает, как вообще мог появиться такой план. Как мог появиться план, который предусматривает гибель десятков тысяч своих же солдат чуть больше, чем за месяц войны? Кто мог утвердить такой план? И какой финальный уровень своих же потерь для этого человека приемлемый? Десятки или всё-таки сотни тысяч погибших россиян? Очевидно, что количество убитых мирных украинцев в Москве вообще никого не волнует. Там говорят, что делают всё ради людей, ради Донбасса... Но даже во времена Второй мировой войны Донбасс не видел такой жестокости за такое короткое время. И от кого? От российских войск. На Донбассе же повторили и историю блокады Ленинграда. Зачем? Что бы об этом сказали люди, которые погибли или чуть не погибли в Ленинграде во время нацистской блокады? Что бы они сказали про блокаду Мариуполя? Також сьогодні пролунало з Росії, що масові вбивства, скоєні російськими військовими в Бучі, це нібито «інсценування». Чомусь не прокоментували ще масові вбивства в Бородянці, Гостомелі, Макарові, в містах і селах Чернігівської, Харківської областей, на Донбасі. Немає у світі стільки «інсценувальників», скільки в російській армії є вбивць. Відповідальність за воєнні злочини неминуча. Як приклад можу навести сьогоднішній результат Служби безпеки України. Дуже символічно, що саме у День космонавтики був затриманий пан Медведчук. Він ховався 48 днів. А ось нарешті вирішив спробувати втекти за межі нашої держави. Що ж, для цього «космонавта» – у поганому сенсі слова – не спрацювало знамените «Поехали!». Вважаю особливо цинічним з його боку використовувати військовий камуфляж. Намагався так замаскуватись. Ось такий «вояка». Ось такий «патріот». Що ж, якщо Медведчук сам обрав для себе військову форму, він підпадає під правила воєнного часу. Пропоную Російській Федерації обміняти цього вашого хлопця на наших хлопців і наших дівчат, які зараз у російському полоні. Тож важливо, щоб наші правоохоронні органи та військові також розглянули таку можливість. З&#x27;являється дедалі більше свідчень та інших офіційних даних слідства про жахливі злочини окупантів у тих районах, куди вони змогли, на жаль, зайти. Про нелюдську жорстокість російських військових щодо до жінок, до дітей. Про численні зґвалтування. Не всі серійні ґвалтівники доходили до такого ступеня жорстокості, до якого дійшли російські солдати. Безумовно, ми встановимо повну правду про всіх цих нелюдів. Скільки б часу та зусиль для цього не знадобилося, ми всіх знайдемо. І хай Медведчук вам буде як показовий приклад. Навіть колишній олігарх не врятувався. Що вже говорити про набагато простіших злочинців із російської глибинки. Дістанемо кожного. З великою увагою сприймаємо вчорашні повідомлення про застосування в Маріуполі проти захисників міста боєприпасу з отруйною речовиною. Поки не можна робити стовідсоткові висновки про те, що саме це була за речовина. Зрозуміло, що в заблокованому місті неможливо провести повне розслідування і повний аналіз. Але, враховуючи неодноразові погрози російських пропагандистів щодо застосування хімічної зброї проти захисників Маріуполя і враховуючи вже неодноразове застосування російською армією, наприклад, фосфорних боєприпасів в Україні, світ має реагувати вже зараз. Реагувати превентивно. Бо після застосування зброї масового ураження будь-яке реагування вслід нічого не змінить. І буде виглядати лише як приниження для демократичного світу. Сьогодні у зверненні до парламенту, до народу Литви, а разом з тим і до всіх європейських народів наголосив на тому, що шостий пакет санкцій Євросоюзу проти Росії обов&#x27;язково має містити нафту. Досить множити недостатньо сильні санкційні пакети. Все одно доведеться визнати, що тільки відмова Європи від російських енергоносіїв та повне обмеження російської банківської системи може бути аргументом для російського керівництва, щоб шукати мир. Без цього Москва шукає військове рішення. Говорив також сьогодні з канцлером Австрії Негаммером, який напередодні зустрічався з очільником Росії. Обмінялися деталями щодо цієї зустрічі. Багато хто любить зловтішатися з окупантів, тролити їхні провали, рівень підготовки їхніх солдатів та сумнівну якість «новітньої» російської техніки, яка була розроблена за останні 20 років і поступається радянським зразкам. І це правильно. Це справедливо. Але водночас ми маємо розуміти, що не всі російські танки глохнуть у полі. Не всі солдати ворога просто втікають із поля бою. І не всі вони строковики, які не вміють нормально тримати зброю в руках. Це не означає, що ми маємо їх боятися. Це означає, що ми не маємо применшувати заслуг наших бійців, нашої армії. І я вкотре хочу подякувати їм, усім нашим захисникам і захисницям. Я не втомлююсь це робити. І хочу, щоб ми з вами не втомлювалися говорити їм найголовніше: ми віримо у вас. Ми пишаємося вами. Ми захоплюємося вами. Ми пишаємось і всіма нашими людьми, які попри окупацію виходять на вулиці. Протестують. Виганяють окупантів так, як можуть. Пишаємось усім нашим народом! Саме тому потрібно завжди підкреслювати: якщо наші міста й села окуповані, то це лише тимчасово. І вони обов&#x27;язково будуть звільнені. Будуть звільнені нашими героями. Причому не тільки силою зброї, а й силою духу. Такого духу, який майже щоденно демонструють українці та українки в містах і селах півдня нашої країни. У тих районах, які російські війська тимчасово окупували і які наша армія поки що не звільнила. Хай там що, потрібно протистояти окупантам. Складно, знаю. Потрібно боротися. Протестувати. Захищати нашу національну державність. І обов&#x27;язково – карати колаборантів. Хай роблять «ХНР» десь у себе, у Хакасії, а не в нашому рідному українському Херсоні. Від сили нашого спротиву в усіх його формах прямо залежить майбутнє України. Майбутнє всіх нас. Кожного нашого міста, кожного нашого села. І я вдячний кожному й кожній, хто це усвідомлює. Хто не припиняє чинити спротив навіть тоді, коли здається, що результат – дуже далеко. Бо найтемніший час завжди перед світанком. І окремо хочу сказати сьогодні тим героям, яким дуже важко. Тим, хто захищає Маріуполь. Батальйон морської піхоти 36-ї бригади морської піхоти. Окремий загін спеціального призначення «Азов», 12-та бригада оперативного призначення Національної гвардії України. Підрозділи Державної прикордонної служби. Добровольці «Правого сектору». 555-й військовий госпіталь та працівники Національної поліції. Всім військовим, які борються в ООС, які захищають Харків, Харківський регіон, усьому військовому угрупованню, яке захищає Запорізький регіон, захищає південь. Окремо дякую 92-й, 93-й, 95-й бригадам. Особисто генералу Наєву. І усім безмежно вдячний! Від імені всіх українців. Кілька хвилин тому я підписав три укази. Державними нагородами відзначено 419 військовослужбовців Збройних Сил України. З них 72 – посмертно. Також державними нагородами відзначені 30 військовослужбовців Головного управління розвідки України. Звання Героя України присвоєно підполковнику Васильєву Дмитру Миколайовичу, командиру ракетного дивізіону 19-ї ракетної бригади. Посмертно. Вічна слава всім нашим героям! Вічна пам&#x27;ять кожному, хто загинув за Україну! Неминуче покарання всім нашим ворогам. Слава Україні!</p>
  <div class="source"><a href="https://www.president.gov.ua/news/vid-sili-nashogo-sprotivu-v-usih-jogo-formah-pryamo-zalezhit-74293">https://www.president.gov.ua/news/vid-sili-nashogo-sprotivu-v-usih-jogo-formah-pryamo-zalezhit-74293</a></div>
</article>


<article>
  <h2>Промова Президента України Володимира Зеленського в Рійгікогу, парламенті Естонії</h2>
  <div class="badges"><span class="chip">UK</span> <span class="chip">2022-04-13</span></div>
  <p>Шановний пане Спікере! Шановна пані Прем’єр-міністр! Члени уряду! Шановні депутати Рійгікогу! Народе Естонії! Вдячний за можливість звернутися до вас сьогодні. В обставинах, які повертають усіх нас до найтемніших часів XX століття. Протягом тридцяти років народи Європи насолоджувалися миром, свободою та спільними можливостями для розвитку. Тепер же російський реваншизм знищив усе те добре, що десятиліттями працювало на спокій Європи, на стабільність життя європейських народів. Від глобальної архітектури безпеки залишилися хіба що уламки. Такі ж руїни, як і від українських міст, розбомблених російськими ракетами та авіацією. Усі міжнародні інституції, які мають підтримувати мир: ООН, ОБСЄ та інші – не здатні зараз зупинити російську агресію. Хоча саме для цього й створювалися. Регіональні альянси, передусім НАТО, постали перед непростою реальністю, коли ні в кого не може бути стовідсоткової впевненості, а чи будуть вони реально захищати своїх членів у разі широкомасштабного нападу Росії. Такого ж, як на Україну. Чи нападу ще гіршого – із застосуванням зброї масового ураження. Бо вперше за багато років доводиться ставитися серйозно до загрози застосування Росією хімічної чи навіть ядерної зброї. Російські державні пропагандисти, явно керуючись відповідними «темниками», відкрито обговорюють можливості Росії захопити всі сусідні країни Європи. Вони говорять про це не просто заради емоцій, а системно привчають російську аудиторію до того, що війна проти сусідів – це нібито норма. Російське намагання захопити всю Україну після восьми років війни на Донбасі повернуло в реальність Європи те саме, що довелося пережити й вашому народу. Масові депортації, фільтраційні табори, послідовне намагання знищити всіх, хто підтримує національну ідею. На сьогодні вже понад 500 тисяч українців примусово переміщені. Тільки уявіть собі, скільки це! Це якби окупанти, вибачте за приклад, взяли собі за мету вивезти весь Таллінн. Ціле місто – воно було, і його немає. Як третину всіх ваших громадян. Депортованих українців позбавляють документів. У них забирають телефони. Намагаються перевезти у віддалені регіони Російської Федерації. Всіляко перешкоджають спробам повернення в Україну. Дітей розлучають із батьками й хочуть направити на незаконне усиновлення в російські родини... В українських містах, які стали жертвами російських ударів, убиті вже десятки тисяч людей. Проти житлових районів і цивільної інфраструктури російська армія застосовує всі види артилерії, всі види ракет і авіабомб. Зокрема фосфорні бомби та інші боєприпаси, заборонені міжнародним правом. Це очевидний терор проти цивільного населення. Це намагання зламати дух народу, підкорити українців на покоління або просто знищити. Чому російське керівництво все це собі дозволяє? Чим для Москви забезпечується відчуття безкарності? Впевнений, ви знаєте відповідь на ці питання. Вона очевидна. З одного боку, Росія користується своїми привілеями в міжнародних структурах. Зокрема, окупованим нею місцем постійного члена Радбезу ООН, щоб блокувати будь-які намагання реально повернути мир у Європу чи в інші регіони, де Росія воює. Саме вона. А з іншого боку, російське керівництво абсолютно не вірить у те, що Європа здатна притягти Росію до відповідальності. У Москві просто не вірять, що Європа здатна примусити Росію до миру. Розраховують на розкол серед європейців і на те, що пріоритет збереження торгівлі для європейців буде вищим, ніж пріоритет безпеки чи навіть пріоритет виживання сусідніх з Росією народів. Пані та панове! Народе Естонії! Саме зараз такий час, коли можна або зупинити Росію, або дуже надовго втратити весь схід Європи. Будь-яку надію на безпечне й вільне життя на континенті, яке б регулювалося загальновизнаним правом, а не жорстокою силою. І я вдячний вам за те, що ви це розумієте. Вже став доброю сторінкою нашої спільної історії велелюдний мітинг 26 лютого за участю десятків тисяч естонців у серці древнього Таллінна на площі Вабадузе на підтримку України, на підтримку свободи у Європі. Естонія однією з перших надала Україні необхідну допомогу, це правда, зокрема й оборонну. Я вдячний вам за щиру підтримку наших переселенців. Ви були й залишаєтеся взірцево принциповими при розгляді у європейських та інших міжнародних структурах питань про війну Росії проти України та відповідної санкційної політики. Я вдячний вам за відмову від російських енергоносіїв. Того джерела нафтодоларів і газоєвро для Росії, яке робить її самовпевненою й такою, що не бажає шукати рівноправних відносин з іншими народами. Але усім нам потрібно зробити значно більше, щоб зупинити занурення Європи в те зло, яке континент бачив ще у 1940-х роках! У таку ж окупацію, яку пережила, до речі, і ваша країна. Не мають повторитися чорні сторінки історії, коли депортовані українці та естонці залишилися на довгі роки в Сибіру чи на Далекому Сході Росії. Там уже більш ніж достатньо українських та естонських могил – могил тих, хто загинув від комуністичних депортацій. І тому я закликаю вас на рівні Євросоюзу знайти такі інструменти впливу на Росію, такі інструменти тиску, які могли б зупинити депортації та повернути всіх депортованих людей додому. Євросоюз має силу, щоб забезпечити це. Євросоюз повинен скористатися цією силою. Поки Росія не поверне примусово вивезених українців, поки не поверне тисячі вкрадених дітей, вона не повинна отримувати жодних грошей від європейських держав чи компаній. Євросоюз не має права бути спонсором депортацій. Євросоюз не має права бути спонсором війни. Потрібно ще серйозніше поставитись до санкційної політики проти Російської Федерації. Чому санкції необхідні? Бо це єдиний інструмент, щоб примусити Росію до миру. Я закликаю вас при затвердженні нового, дуже важливого санкційного пакету проти Російської Федерації на рівні ЄС захищати необхідність повного блокування російських банків. Усіх, а не лише частини. Я закликаю нарешті внести нафту в санкційний пакет. Потрібне ембарго на рівні всього Європейського Союзу! Також запрошую вашу державу, ваших фахівців приєднатися до роботи спільної групи, яка створена для розслідування воєнних злочинів російської армії на території незалежної України. Технічна й експертна підтримка є незамінною зараз, коли кількість воєнних злочинів сягає вже десятків тисяч. Це розстріли мирних людей, це катування, ґвалтування, підрив лікарень, бомбардування пологових будинків, спалення складів з їжею, артилерійські обстріли укриттів, у яких – і вони про це знали, я ще раз підкреслюю, – ховаються діти... Немає такого злочину, який не скоїли б російські солдати за 49 днів цього вторгнення. Усі ці воєнні злочини ми обов&#x27;язково розслідуємо та встановимо всіх винних і знайдемо їх. Скільки б часу нам не знадобилося на це. Але якщо ми будемо робити це спільно з вами, спільно з іншими європейськими державами, ми зможемо зробити це значно швидше. Згадайте, що більшість сталінських катів так і не відповіли за все, що наробили. Тому особливо принципово – притягнути до відповідальності нове покоління російських катів. І це потрібно зробити зараз – за скоєне ними в Україні. Щоб не довелося потім розшукувати їх за воєнні злочини проти балтійських народів, проти Фінляндії, Польщі чи будь-якої іншої країни. Усі, хто вже виборов для себе свободу у XX столітті, мають її зберегти і в XXI столітті. Україна буде завжди вдячною Естонії за принципову підтримку нашої держави у європейській інтеграції. Я вдячний вам за те, що ви усвідомлюєте, що приєднання України до Євросоюзу – це питання не просто про економіку чи якусь абстрактну політику. Це питання безпеки та гарантій збереження свободи й демократії в Центральній та Східній Європі. Україна має отримати статус кандидата у члени ЄС вже найближчим часом. Маємо думати вже зараз і про післявоєнне відновлення нашої країни. Коли Росія програє, а це відбудеться неодмінно, потрібно буде довести і Росії, і всім іншим потенційним реваншистам у світі, що війна не призведе до реалізації запланованого. Ми вже співпрацюємо з вашою державою в галузі цифровізації, вже демонструємо іншим європейським країнам переваги сучасних цифрових систем, зокрема і в державному управлінні. Після війни це стане ще більш актуальним, я впевнений. Для відновлення нормальної роботи державних інституцій і місцевої влади. Для повернення компаній. Для кіберзахисту України та всієї, ще раз кажу, всієї Європи. Пані та панове! Народе Естонії! Вже за кілька годин у Київ прибудуть президенти трьох держав Балтії та Президент Польщі. З нетерпінням чекаю на зустріч із ними. На зустріч і з вашим Президентом, паном Аларом Карісом. Такі візити в столицю нашої держави зараз особливо важливі. Важливі не тільки для нас, не тільки як свідчення європейської підтримки нашої боротьби за свободу. А як свідчення того, що всі європейські захисники свободи будуть і надалі об&#x27;єднаними. Без будь-яких політичних чи економічних «реверансів» у бік Росії. Європейці мають докладати всіх зусиль, щоб негайно відновити силу міжнародного права. Щоб негайно змусити Росію шукати мир. Це завдання може бути виконане тільки спільно всіма у Європі. На рівні всього Євросоюзу. Разом з іншими учасниками нашої антивоєнної коаліції. Якщо Європа згає час, Росія скористається цим для розширення зони війни ще на інші країни. Вірю, що разом ми цього ніколи не допустимо. Дякую, Естоніє! Слава Україні!</p>
  <div class="source"><a href="https://www.president.gov.ua/news/promova-prezidenta-ukrayini-volodimira-zelenskogo-v-rijgikog-74297">https://www.president.gov.ua/news/promova-prezidenta-ukrayini-volodimira-zelenskogo-v-rijgikog-74297</a></div>
</article>


<article>
  <h2>Або Росія буде реально шукати мир, або внаслідок цієї війни назавжди залишить міжнародну арену – звернення Президента України</h2>
  <div class="badges"><span class="chip">UK</span> <span class="chip">2022-04-13</span></div>
  <p>Незламний народе найсміливішої країни! Сьогодні був корисний день для нашої держави, для нашого захисту від російського нападу. У Київ прибули президенти чотирьох держав – друзів України. Тих, хто допомагає нам з перших днів. Хто не вагався, чи давати нам зброю. Хто не сумнівався, чи запроваджувати санкції. І хто зараз на рівні Європейського Союзу просуває більш жорсткий санкційний пакет проти Російської Федерації. Польща, Литва, Латвія, Естонія. Був дуже радий зустрітися з президентами сьогодні. Переговори були плідними. Важливо, що президенти відвідали Бородянку в Київській області, де на власні очі побачили, що наробили окупанти. Для президентів це ще один аргумент, щоб жорсткіше наполягати на реально відчутних санкціях проти Росії. Передусім потрібне нафтове ембарго. І чітка готовність Європи до відмови від усіх російських енергоносіїв. Євросоюз має припинити спонсорувати російську воєнну машину. Західну санкційну політику розглянула сьогодні й група міжнародних експертів під керівництвом Майкла Макфола та Андрія Єрмака. Група працює вже три тижні. Складається з міжнародних та українських експертів, які займаються оцінкою запроваджених санкцій і того, як Росія намагається їх обійти. Групою підготовлені конкретні пропозиції, як можна прибрати санкційні лазівки, якими постійно користується Росія, та як негайно посилити санкції, щоб це було відчутним для Москви. Говорив сьогодні з Президентом США Байденом. Серед тем розмови – притягнення до відповідальності всіх російських військових і командирів, які скоїли воєнні злочини. Міжнародна співпраця для цього. Обговорили новий пакет оборонної підтримки України. Домовились. На 800 мільйонів доларів. Зброя, боєприпаси, інша допомога. Артилерійські системи, бронетранспортери, гвинтокрили. Щиро вдячний за підтримку! Також домовилися про посилення санкцій проти Росії. Звернувся до парламенту та народу Естонії. Подякував за допомогу, яка надана Україні, зокрема й зброєю. Також закликав Естонію долучитися до проекту відновлення України після війни. Ми вже співпрацюємо з Естонією в галузі цифровізації. А після війни це може стати ще масштабнішим проектом. Для відновлення державних та бізнесових цифрових систем, для кіберзахисту. Для відновлення відповідних освітніх закладів. Головний прокурор Міжнародного кримінального суду Карім Хан відвідав Бучу. Правильно, що група судово-медичних експертів Міжнародного кримінального суду розпочне роботу в місті. Відповідальність для російських військових за воєнні злочини – неминуча. Будемо затягувати їх усіх у трибунал. І не тільки за скоєне в Бучі. Загалом на півночі нашої країни, у звільнених районах, триває розмінування. Після окупантів залишилися десятки тисяч снарядів, які не розірвалися, мін, розтяжок – багато всього. Тому всім, хто хоче повернутися додому на звільнену територію, варто бути максимально обережним, максимально уважним. І одразу повідомляти поліції та рятувальникам у разі, якщо знайдете якийсь незрозумілий предмет, вибухонебезпечний предмет. Бойові зведення за сьогодні суттєво не відрізняються від попередніх. Російські війська посилюють активність на східному та південному напрямках. Намагаються відігратися за свої поразки. Продовжують ракетно-бомбові та артилерійські удари. Заводять нові колони техніки. Шукають резерви. Намагаються забрати до своїх військ мешканців півдня нашої країни – тобто ще з цих тимчасово окупованих районів на додачу до так званої мобілізації в окремих районах Донецької та Луганської областей. Уся ця гарячкова активність окупантів свідчить передусім про їхню невпевненість. Про те, що навіть маючи значні запаси ще радянської військової техніки та значну кількість солдатів, яких командування не жаліє від слова «взагалі», російські військові сумніваються у своїй здатності зламати нас, зламати Україну. Що ж, робимо все, щоб їхні сумніви виправдались. І я вдячний усім нашим захисникам, усім нашим захисницям, які утримують позиції та привчають російських солдатів до думки про те, що ця війна проти України може завершитися тільки стратегічним програшем Росії – раніше чи пізніше. Або російське керівництво буде реально шукати мир, або внаслідок цієї війни Росія назавжди залишить міжнародну арену. І перед записом цього звернення, як завжди, підписав укази про нагородження наших захисників. Державними нагородами відзначені 270 військовослужбовців Збройних Сил України, сім із них – посмертно, а також 11 працівників Управління державної охорони. Іншим указом звання Героя України присвоєно двом військовослужбовцям наших Збройних Сил. Посмертно. Вічна пам&#x27;ять усім, хто віддав життя за Україну! Вічна слава кожному, кожній, хто захищає народ і захищає нашу державу! Слава Україні!</p>
  <div class="source"><a href="https://www.president.gov.ua/news/abo-rosiya-bude-realno-shukati-mir-abo-vnaslidok-ciyeyi-vijn-74317">https://www.president.gov.ua/news/abo-rosiya-bude-realno-shukati-mir-abo-vnaslidok-ciyeyi-vijn-74317</a></div>
</article>


<article>
  <h2>За 50 днів цієї війни Україна стала героєм для всього вільного світу – звернення Президента Володимира Зеленського</h2>
  <div class="badges"><span class="chip">UK</span> <span class="chip">2022-04-14</span></div>
  <p>Незламний народе найсміливішої країни! Ми витримали вже 50 днів. 50 днів російського вторгнення, хоча окупанти відводили нам максимум п&#x27;ять. Ось так вони «знають нас». Ось так вони «дружать з реальністю». Росія розпочала війну проти України не 24 лютого. Російські війська прийшли до нас ще у 2014 році. Вони захопили наш Крим. Вони перетворили його на одну велику військову базу. Вони зробили Чорне й Азовське моря одними з найбільш небезпечних морів на планеті. Вони розпочали страшну, безмежно цинічну війну на нашому Донбасі. Вони вбивали наших людей впродовж восьми років. 14 тисяч загиблих за цей час! Чим відповів на це світ? Запитання так і залишилося риторичним. Але саме тому вони вирішили, що можуть дозволити собі ще й повномасштабну війну. Дехто ще досі сперечається, якої жорсткості мають бути санкції проти Російської Федерації. Але що тут обговорювати, коли російські війська вже повторюють на нашій землі те, що Європа бачила хіба що під час Другої світової війни? За 50 днів повномасштабного вторгнення Російської Федерації вони показали, що саме Донбас для Росії – це головна мішень. Саме Донбас Росія хоче знищити насамперед. Саме Луганську й Донецьку області російські війська руйнують так, ніби хочуть, щоб від них залишилося тільки каміння. І щоб там не залишилося людей взагалі. Вони примусово забирають мешканців цих областей у свою армію. Вони кидають їх у найстрашніші бої, буквально в лоб нашій обороні. Вони руйнують міста й села Донбасу. Спалюють усе, що витримало вісім років тієї війни. Гордий і охайний Харків 80 років не бачив таких знущань, які зараз принесла йому Росія. Для чого його руйнувати? Чого можна досягти спаленням Харкова? Що саме можуть дати Росії руйнування на Салтівці чи на площі Свободи? І це вже не риторичні питання. Це питання про те, наскільки безглузде це вторгнення Російської Федерації. Наскільки воно самовбивче для всього, що Росія нібито «захищає». Для російської культури, для звʼязків з цим народом, навіть для російської мови. Росія випалює все це своєю зброєю. Випалює на десятиліття мінімум. На покоління. Древній Чернігів. Якому понад тисячу років. Який бачив стільки війн і стільки загарбників, що хоча б у XXI столітті заслуговував на мир і спокій. Але... Прийшла Росія. Прийшла з найгіршим, що Чернігів переживав за увесь час із Х століття. З часів тієї Русі, на звʼязок з якою Росія колись претендувала. Тепер і цей міф спалений. Русь не руйнувала б себе саму. З нею це робили чужинці. Ординці та інші загарбники. Ось хто прийшов сьогодні на нашу землю. І воюють вони так само – заради грабунку та заради знущань. Дякувати Богу, Збройним Силам України та нашому народу, ми відстояли більшу частину нашої країни. Я пригадую перший день вторгнення Російської Федерації. Я пригадую, що мені говорили 24 лютого. Зокрема й сильні світу цього. Мʼяко кажучи, ніхто не був упевнений у тому, що ми вистоїмо. Всі співчували. Багато хто радив полишити країну. Радили фактично здатися тиранії. Але й вони не знали нас. І вони не знали, наскільки українці сміливі, наскільки ми цінуємо свободу. Нашу можливість жити так, як цього хочемо саме ми. А не люди, які керують так, що їхня армія вперше в житті бачить унітази хіба що на окупованій території та краде додому навіть звичайну побутову техніку. Окупанти відповідатимуть за все, що зробили в Україні. За все, що зробили проти українців. Вони відповідатимуть за Бучу, за Краматорськ, за Волноваху, за Охтирку. За Гостомель і Бородянку. За Ізюм, за Маріуполь і всі інші міста й громади України, які російська армія відкинула на 80 років назад. У той страшний час, про який усі й завжди у світі говорили: «Ніколи знову». Ось воно – знову. Ось воно – зараз. І ми зробимо все, щоб воно було справді востаннє. Бо питання «Як гарантувати безпеку для України та для Європи?» більше ніколи не буде риторичним. Ми цього не допустимо. Я вдячний кожному з тих, хто підтримав нашу державу. Хто одразу запитав, чим допомогти. Хто став з нами спина до спини й допоміг отримати те, що необхідно для оборони нашої держави. Цей час, ці 50 днів показали мені по-іншому багатьох світових лідерів. Різні держави. Я побачив велику щедрість у тих, хто й сам небагатий. Я побачив надзвичайну рішучість у тих, кого глобальні лідери зазвичай не сприймали серйозно. Я побачив, що демократичний світ справді має тих, чиєї волі достатньо для захисту свободи від нападу тиранії. Побачив політиків, які поводилися так, ніби в них немає жодної влади. І побачив не політиків, які зробили за ці 50 днів більше, ніж деякі державні діячі, які претендували на лідерство. Але це все – лише надбудова. Надбудова над тим, як Україну захищають наші люди, увесь наш народ. Ті, хто зупинили просування нескінченних колон російської техніки. Ті, хто стримують постійні атаки на Донбасі. Ті, хто героїчно обороняє Маріуполь, допомагаючи цією обороною вистояти всій нашій державі. Ті, хто зупинив наступ із півдня. І зробив знаменитою нашу Чорнобаївку. Ті, хто вигнав ворога з півночі. Ті, хто показав, що російська авіація беззахисна, хоча Росія витратила десятки мільярдів доларів на різні системи, які мали б захищати її літаки. Ті, хто показав, що російські кораблі можуть піти... хіба що на дно. Ті, хто допомагає армії та суспільству знайти все, що може бути необхідним. Ті, хто рятує, лікує, хто навчає. Проводить розмінування. Хто забезпечує нас усіх стабільним звʼязком. Ті, хто перебудував ланцюжки постачання для всієї країни. Ті, хто підтримує фінансову стабільність, хто зберіг бізнес і продовжив працювати. Ті, хто допомагає переселенцям. Ті, хто розпочав посівну. Ті, хто дає Україні коректну інформацію та необхідні емоції. Усі наші журналісти, усі, хто обʼєднався для загальнонаціонального телемарафону. 50 днів нашої оборони – це досягнення. Досягнення мільйонів українців. Кожного й кожної, хто 24 лютого ухвалив для себе основне рішення в житті – битися. Бути людиною. Не здаватися. І не зраджувати. Ще з давніх-давен і до нашого часу людство шукало героїв. Люди завжди цінують героїв. Завжди підтримують тих, хто сміливий. І завжди відчувають, хто бореться за добро. За 50 днів цієї війни Україна стала героєм для всього вільного світу. Для тих, хто має достатню сміливість, щоб називати речі своїми іменами. Для тих, хто не отруєний пропагандою. Ви всі стали героями. Всі українці і всі українки, які вистояли, які не здаються. І які переможуть. Які повернуть Україні мир. Я впевнений у цьому. Говорив сьогодні з нашою командою, яка братиме участь у міжнародних спортивних змаганнях «Ігри нескорених». Серед них і ветерани, і військовослужбовці – ті, хто захищає зараз нашу державу. Дуже переживають, що довелося поїхати на змагання. Я запевнив, що ми дочекаємося їхнього повернення й будемо підтримувати їх на змаганнях так само щиро. Вірю, що наша команда і в цьому році дасть привід нею пишатися. І вже традиційно, як і кожного вечора, я підписав укази про нагородження тих, хто найбільше відзначився в захисті держави. 221 військовослужбовець Збройних Сил України, з них 34 – посмертно. І двоє службовців Держспецзвʼязку. Звання Героя України присвоєно майору Кукурбі Олександру Васильовичу, начальнику розвідки штабу 299-ї бригади тактичної авіації Збройних Сил України. Завдяки його сміливим діям знищено десятки одиниць ворожої техніки й сотні окупантів. А також нагородив тих, чиї прізвища не можна назвати. Але нагородив за те, що точно корисно для всіх. Вічна слава всім, хто захищає державу! Вічна памʼять кожному й кожній, хто загинув за Україну! Слава Україні!</p>
  <div class="source"><a href="https://www.president.gov.ua/news/za-50-dniv-ciyeyi-vijni-ukrayina-stala-geroyem-dlya-vsogo-vi-74329">https://www.president.gov.ua/news/za-50-dniv-ciyeyi-vijni-ukrayina-stala-geroyem-dlya-vsogo-vi-74329</a></div>
</article>


<article>
  <h2>Від ефективності інструментів впливу на Росію залежить, скільки триватиме ця війна – звернення Президента України</h2>
  <div class="badges"><span class="chip">UK</span> <span class="chip">2022-04-15</span></div>
  <p>Українці! Українки! Наші захисники й захисниці! Впевнений, ви періодично бачите у ЗМІ – в українських і західних – повідомлення, як довго може тривати ця війна. Одні говорять, що кілька тижнів. Інші – що кілька років. Хтось каже, що війна триватиме до кінця цього року. А хтось радить готуватися до постійної конфронтації з Росією, поки вона існуватиме. Звісно, я також чую різні прогнози. Маю набагато більше різної інформації, ніж публікують деякі ЗМІ, про наміри й можливості російської армії. Про потенціал російської економіки. Про емоційний стан суспільства в РФ. Все це треба враховувати, перш ніж говорити, скільки ще триватиме війна. А отже, треба враховувати ефективність інструментів впливу на Росію, які застосовує Україна та вся наша антивоєнна коаліція проти агресії Росії. Успіхи наших військових на полі бою справді вагомі. Історично значущі. Але ще недостатні, щоб очистити нашу землю від окупантів. Будемо бити їх більше. Санкції проти Росії дуже серйозні. Економічно болісні. Але ще недостатні, щоб російська воєнна машина залишилася без засобів для існування. Просуваємо сильніші, більш руйнівні. Тож насправді саме на цих двох напрямках і визначається, скільки триватиме ця війна. Я завжди кажу всім нашим партнерам, з якими обговорюю це питання, що від обсягу підтримки для України безпосередньо залежить і настання миру. Залежить буквально те, скількох іще українців та українок встигнуть убити окупанти. Якщо хтось каже: рік чи роки, я відповідаю: у ваших силах зробити війну значно коротшою. Що більше й що швидше ми отримаємо всю зброю, яку запросили, то сильнішими будуть наші позиції й скоріше буде мир. Що більше й що швидше ми отримаємо фінансову підтримку, яку запросили, то скоріше буде мир. Що швидше демократичний світ визнає, що нафтове ембарго проти Росії та повне блокування її банківського сектору – це обов&#x27;язкові кроки до миру, то скоріше закінчиться війна. Тож завдання номер один – прискорення миру. Наші Збройні Сили виконують його блискуче. Вони зупиняють атаки окупантів. Вони реалізовують контрнаступи. Вони вже так закошмарили – у правильному сенсі цього слова – російську звичайну авіацію, що ті змушені застосовувати стратегічні далекобійні літаки. Я вдячний кожному нашому захиснику, кожній нашій захисниці за цю величезну роботу. Свою активність мають продовжувати наші дипломати за всіма можливими лініями, на всіх можливих рівнях. Як офіційних, так і неофіційних. Черговий санкційний пакет проти Росії повинен містити відмову від російської нафти. Загалом демократичний світ має визначитись із тим, що гроші Росії за енергоресурси – це насправді гроші на руйнацію демократії. Коли ці рішення будуть, ми всі зможемо побачити, що мир наближається. Провів сьогодні нараду з урядовцями. Ключова тема – розв&#x27;язання нагальних економічних питань, які виникли за час воєнного стану. Відзначено, що чотири п&#x27;ятих від усіх українських підприємств уже повернулися до роботи на безпечній території. Зокрема, це стосується й підприємств важкої промисловості. Перебудовуються транспортні мережі. Хороші показники у сфері торгівлі та послуг. І це все – також виконання національного завдання з прискорення миру. Тому я вдячний кожному й кожній, хто зберігає робочі місця, хто працевлаштовує наших людей, хто допомагає бізнесу адаптуватися до цих складних умов і дає Україні необхідну економічну силу, щоб жити. Хай там як, але в усіх містах і усіх громадах, де немає присутності окупантів і бойових дій, потрібно відновлювати економіку по максимуму. Обговорили енергетичні питання, завершення цього опалювального сезону. Сезон проведений успішно попри все. Попри всі «вангування» тарифи не зросли. Віялових відключень не було. Постачання не зривалося навіть у воєнний час. Розпочали також підготовку вже до наступного опалювального сезону. Обговорили закупівлю газу, обговорили закупівлю вугілля. Продовжуємо щонайменше на наступні півроку дію тарифу на електрику в розмірі 1 гривня 44 копійки за кіловат для тих, хто споживає менш як 250 кіловат. Це 80% наших громадян. Міністр аграрної політики та продовольства доповів, що посівна кампанія розпочалась і триває в усіх областях нашої держави, включно з Луганською та Донецькою. Говорили сьогодні з урядовцями й про роботу над заповненням опитувальника, який Україна отримала від Президентки Єврокомісії Урсули фон дер Ляєн. Це необхідний етап підготовки нашої держави до набуття статусу кандидата у члени ЄС. Робота практично завершена, і скоро відповіді передамо представникам Євросоюзу. Провів сьогодні важливу зустріч з усіма керівниками силового блоку держави. Головнокомандувач Збройних Сил України, начальник Генерального штабу, керівник Головного управління розвідки, командувач Національної гвардії, міністр внутрішніх справ, керівник Служби безпеки України. Також були керівник Офісу Президента, секретар Ради національної безпеки і оборони та голова нашої делегації на переговорах. Головна тема – це Маріуполь. Деталі зараз не можуть бути публічними. Але робимо все для порятунку наших людей. Триває відновлення нормального життя у тих наших областях і районах, звідки вигнали окупантів. Обсяг робіт – дійсно колосальний. Деокуповано вже 918 населених пунктів різного масштабу, але однаково значущих для нас, для України. Проводимо розмінування. Відновлюємо постачання електрики, води та газу. Відновлюємо роботу поліції, пошти, структур державної та місцевої влади. На території 338 звільнених населених пунктів розпочато роботу гуманітарних штабів. Поновлюємо надання регулярної та екстреної медичної допомоги, роботу освітніх структур – там, де це справді можливо. Бо загалом на цей день російські війська зруйнували або пошкодили вже 1018 освітніх закладів по всій нашій країні. Почали відновлення доріг та залізничного сполучення. Зокрема, від завтра відновиться залізничне сполучення з Черніговом та Ніжином. Вже курсують потяги між містами Сумської області. Команди Укравтодору та Укрзалізниці працюють достатньо ефективно, і я вдячний їм за цю швидкість. За те, що повертають людям відчуття нормальності життя, яке окупанти намагалися знищити назавжди. На півдні та сході нашої країни ситуація ще дуже складна, далека від того, щоб говорити про відновлення. В окупованих районах Херсонської та Запорізької областей російські військові продовжують терор проти мирних мешканців нашої держави. Відшукують усіх, хто хоч колись був пов&#x27;язаний з українською армією чи державними структурами. Окупанти думають, що їм це якось спростить контроль над територією. Але вони дуже помиляються. Вони обманюють самі себе. Проблема окупантів не в тому, що їх не сприймають якісь активісти, ветерани чи журналісти. Проблема Росії в тому, що її не сприймає – і ніколи вже не сприйматиме – увесь український народ. Росія назавжди програла Україну. Та й що там казати – увесь світ програла. Ніде вже її не сприйматимуть. А та жорстокість, із якою російські війська намагаються завоювати Приазов&#x27;я, Донбас, Харківщину, лише добиває навіть мінімальні шанси цих територій і цих людей хоч коли-небудь у майбутньому мати будь-які зв&#x27;язки з цією державою. Можливо, десь у Росії за жорстокість і поважають. Але в Україні за жорстокість зневажають. І карають. І це обов&#x27;язково. Підписав сьогодні укази про нагородження наших військових. 237 військовослужбовців Збройних Сил України відзначені державними нагородами, з них 34 – посмертно. Звання Героя України присвоєно полковнику Кащенку Дмитру Валерійовичу, командиру 58-ї окремої мотопіхотної бригади оперативного командування «Північ» Сухопутних військ Збройних Сил України. За особистий приклад героїзму, яким надихає товаришів по службі, за надзвичайно ефективні бойові дії та конкретні й дуже важливі результати для збереження позицій нашої армії та вигнання окупантів. І наостанок. Важливі слова про те, що надія завжди перемагає навіть, здавалося б, непереборні обставини. Цієї суботи єврейська громада святкує Песах. Свято звільнення. Свято життя. Щиро бажаю всім, хто святкує і в Україні, і у світі, миру, добра та неминучої поразки будь-якого зла, яке загрожує свободі та життю на землі. Хаг Песах самеах! Дякую всім нашим захисникам! Дякую всім нашим захисницям! Слава Україні!</p>
  <div class="source"><a href="https://www.president.gov.ua/news/vid-efektivnosti-instrumentiv-vplivu-na-rosiyu-zalezhit-skil-74349">https://www.president.gov.ua/news/vid-efektivnosti-instrumentiv-vplivu-na-rosiyu-zalezhit-skil-74349</a></div>
</article>


<article>
  <h2>Ми боремося заради вільного майбутнього та розвитку нашої країни – звернення Президента України</h2>
  <div class="badges"><span class="chip">UK</span> <span class="chip">2022-04-16</span></div>
  <p>Вільний народе найпрекраснішої країни! Країни, у якої є майбутнє. Це точно. Це те, що мотивує нас боротися зараз. На полі бою й цілодобово на дипломатичному, інформаційному та економічному фронтах. Це те, що дає нам змогу планувати життя після війни. Наше українське вільне, суверенне й демократичне майбутнє. Обов&#x27;язково – мирне. Обов&#x27;язково – з розвитком. Провів сьогодні нараду, присвячену відбудові наших міст. Звісно, це колосальний обсяг роботи. Але все ж менший, ніж захистити державу у війні. Ніж те, що ми всі – всі українці, наша армія та весь наш народ – уже реально здійснюємо. Тож не варто боятися масштабу. Що важливо в нашому проекті відбудови України? Завдання не тільки в тому, щоб фізично відновити будинки, квартири, мости й дороги, підприємства та соціальну інфраструктуру, які були зруйновані російськими військами. Не тільки в тому, щоб повернути людям усе, що вони втратили, і дати їм нову основу в житті. Зараз – історичний момент. Момент, коли ми можемо раз і назавжди вирішити багато застарілих проблем усього середовища нашого життя. Коли можемо зробити якісне міське планування там, де його не було. Можемо врахувати реальні транспортні потоки. Гарантувати енергозбереження, екологічність матеріалів, інклюзивність. Це якщо говорити про те, що стосується організації простору життя та якості відбудови. Але є й те, що стосується справедливості. Десятиліттями існували й ніколи не закінчувалися черги на житло. Це було ще з радянських часів. Мільйони людей знають, як це важко – отримати своє житло, заробити на свою власну квартиру, побудувати свій дім. Особливо болісно це завжди було для військових, правоохоронців, працівників бюджетної сфери. Для тих, хто працює на суспільство й отримує за це від держави зовсім небагато. Ще минулого року я ставив завдання уряду – зробити все, щоб цьогоріч можна було забезпечити житлом усіх ветеранів, які стояли в черзі. Далі ми планували перейти до забезпечення житлом усіх наших військових. А зараз ми фактично розширюємо те минулорічне завдання на масштаб усієї держави й деталізуємо його так, щоб це було справжньою модернізацією українських міст і українських громад. А ще поєднуємо це з програмою енергомодернізації житла. Як результат – буде кілька етапів. Я поставив сьогодні завдання, щоб на першому етапі були забезпечені тимчасовим житлом усі наші переселенці. Ті, чий дім зруйнований війною. Тимчасовим, поки не відновимо їхнє житло. Або поки люди не отримають компенсацію квадратними метрами чи грошима. На другому етапі відновлюємо те, що окупанти намагалися знищити. Всі міста й громади, які постраждали. А на третьому етапі забезпечуємо житлом усіх тих, хто захищав чи захищає зараз державу, хто працював чи працює в інтересах суспільства, а власного житла так і не має. Не може більше бути такого, що людина віддає все життя військовій службі, але виходить на пенсію, не маючи власної квартири. Не може більше бути такого, що син чи донька захищають Україну на війні, а батько й мати не мають власного житла та змушені жити на зйомній квартирі чи шукати інші варіанти. Не може більше бути такого, що лікар чи медична сестричка, вчитель чи правоохоронець усе життя чесно віддають справі, а залишаються в гуртожитку на десятки років, якщо не на все життя. Уряд, усі органи центральної влади разом із місцевою владою повинні це забезпечити. І забезпечать. Кожен і кожна в Україні мають право на своє житло, на свій власний дім чи свою власну квартиру. На безпечний і комфортний життєвий простір, який буде розрахований на будь-яку людину. Всі, чиє житло зруйнували окупанти, і всі, хто довгі роки стояв у черзі. Увесь наш народ, який заслуговує на життя в сучасному середовищі. Щоб реалізувати цей проект, ми вже залучаємо провідних архітекторів, увесь потенціал держави та міжнародну підтримку. Додамо участь компаній, держав-партнерів, міжнародних донорів. Абсолютно не маю сумнівів, що нам вдасться це зробити. Вдасться не тільки відновити зруйноване, а й відновити справедливість щодо тих, чиє право на житло було порушене. Також обговорили й питання меморіалізації того, що українці пережили під час цієї війни. Обговорили, як зберегти частинки цього досвіду, щоб він завжди нагадував усім поколінням наших людей, від якої жорстокої й безглуздої навали Україна змогла відбитися. Як один з прикладів, готується проект меморіального комплексу, який розповість історію зруйнованого мосту в Київській області, який з&#x27;єднував Ірпінь та Бучу з Києвом. Історію людей, які рятувалися цим мостом та цією дорогою в Київ від російських загарбників. Зустрівся сьогодні з військовослужбовцями Державної служби спеціального зв&#x27;язку та захисту інформації. Вручив нагороди. Внесок зв&#x27;язківців у нашу оборону, у наш рух до перемоги, до миру неможливо переоцінити. Про їхню роботу треба згадувати частіше, висловлювати вдячність їм треба гучніше. З першого дня війни ми маємо стабільний зв&#x27;язок як всередині нашої держави, так і з державами-партнерами України. Я щиро вдячний кожному та кожній, хто це забезпечує! Говорив сьогодні з Прем&#x27;єр-міністром Британії Борисом Джонсоном і з Прем&#x27;єр-міністеркою Швеції Магдаленою Андерссон. Про оборонну та іншу підтримку для України. Про посилення санкційної політики проти Росії. Про ситуацію на різних напрямках бойових дій в Україні, а особливо – про Маріуполь. Та про варіанти допомоги захисникам міста й цивільним людям. Ситуація в Маріуполі залишається максимально жорсткою. Просто нелюдською. Такою її зробила Російська Федерація. Свідомо зробила. І свідомо продовжує знищувати міста. Свідомо намагається знищити всіх, хто там є, в Маріуполі. Вплинути на це можна тільки двома шляхами. Або партнери дадуть Україні всю необхідну важку зброю, літаки, причому, без перебільшення, негайно. Щоб ми могли знизити тиск окупантів на Маріуполь і деблокувати його. Або – переговорний шлях, на якому також роль партнерів має бути визначальною. Хочу, щоб мене зараз почули правильно: не було ще жодного дня від початку блокади Маріуполя, щоб ми не шукали рішення. Військове чи дипломатичне – яке завгодно, щоб урятувати людей. Але знайти це рішення вкрай складно. Поки жодного на сто відсотків реального варіанту ще не було. Це стосується як варіантів військових дій, так і переговорного процесу. Хоча ми чули багато намірів від тих, хто хотів допомогти і хто справді користується міжнародним авторитетом, але жоден з них поки що не реалізувався. Втім, ми не полишимо цих намагань. І щоденно або я, або Головнокомандувач Збройних Сил Валерій Залужний, або інші військові, або керівник нашої переговорної групи Давид Арахамія – на зв&#x27;язку з нашими захисниками Маріуполя. Щодня. Вже традиційно перед вечірнім зверненням я підписав указ про нагородження наших захисників. 186 військовослужбовців Збройних Сил України. 13 військовослужбовців Головного управління розвідки. Двоє працівників Служби безпеки України. І один боєць Національної гвардії. Вічна слава всім, хто захищає державу! Вічна пам&#x27;ять кожному, хто загинув за Україну! Слава Україні!</p>
  <div class="source"><a href="https://www.president.gov.ua/news/mi-boremosya-zaradi-vilnogo-majbutnogo-ta-rozvitku-nashoyi-k-74393">https://www.president.gov.ua/news/mi-boremosya-zaradi-vilnogo-majbutnogo-ta-rozvitku-nashoyi-k-74393</a></div>
</article>


<article>
  <h2>Відповіддю на спробу «рубльової окупації» Херсонської та Запорізької областей має бути повне охоплення санкціями російської банківської системи – звернення Президента України</h2>
  <div class="badges"><span class="chip">UK</span> <span class="chip">2022-04-17</span></div>
  <p>Українці! Українки! Усі наші захисники й захисниці! Сьогодні християни західного обряду святкують Великдень. Найрадісніше християнське свято. Свято перемоги життя над смертю. Українська католицька громада об&#x27;єднує мільйони людей. І я щиро бажаю кожному й кожній миру. Бажаю зберегти душевне світло навіть у цей темний час війни проти нашої держави. Зберегти, щоб уже скоро побачити, як добро обов&#x27;язково переможе зло і для нашої країни, а правда здолає будь-яку брехню окупантів. Прекрасний подарунок до свята зробила наша команда на «Іграх нескорених», у яких беруть участь ветерани та військовослужбовці. В перший же день змагань, які стартували в Нідерландах, українці здобули «золото», «срібло» та «бронзу». Родіон Сітдіков виборов «золото» у штовханні ядра. Артем Лукашук та Іван Герецун принесли Україні «срібло» та «бронзу» у стрибках у довжину. Дякую вам, хлопці, від усіх нас, від усіх українців! Це завжди важливо, а зараз – надзвичайно. Щоб славили наш прапор, щоб лунав український гімн і щоб шанували наших героїв. Але яким би не був день і яке б не було свято – для всіх у владі завдання незмінне. Працювати навіть не на сто, а на двісті відсотків, щоб забезпечувати нашу оборону. Забезпечувати Україні зброю, фінансову підтримку та все інше постачання. Розпочав сьогоднішній день із наради з військовими та урядовцями щодо ситуації в зонах бойових дій. Російські війська готуються до наступальної операції на сході нашої держави. Вже найближчим часом. Хочуть буквально добити і знищити Донбас. Знищити все, що колись дало славу цьому промисловому регіону. Так само, як російські військові знищують Маріуполь, вони хочуть стерти з лиця землі й інші міста та інші громади Донецької та Луганської областей. Робимо все, щоб забезпечити оборону. Постійно контактуємо з партнерами. Вдячні тим, хто допомагає дійсно всім, чим може допомогти. Але ті, хто має необхідну нам зброю та боєприпаси і притримує свою допомогу, повинні знати, що від них також залежить доля цієї битви. Доля людей, які можуть бути врятовані. Завершився вже 53-й день війни, і за деякими пунктами в наших запитах щодо зброї ми очікуємо відповідей 53 дні. А деякі відповіді формулюються так, що постачання може розпочатися хіба що в травні. Я прямо кажу в таких випадках: кожна затримка зброї, кожне політичне затягування – це дозвіл Росії забирати життя українців. Саме так Росія це трактує. Саме так не повинно бути в реальності. Тривають постійні обстріли нашого міста Харків. Сьогодні російські війська вдарили, зокрема, по вулицях Культури, Шевченка та Дарвіна. Мабуть, це особливо небезпечні слова для Росії – «культура», «Шевченко», «Дарвін». Те, що загрожує її існуванню. Станом на цю хвилину в переліку загиблих від цього удару – п&#x27;ятеро харків&#x27;ян, не менше 15 поранених. Тільки за останні чотири дні в Харкові від російських обстрілів 18 людей загинули, 106 – поранені. Це не що інше, як свідомий терор. Міномети, артилерія проти звичайних житлових кварталів, проти звичайних цивільних людей. Демократичний світ повинен відреагувати й на те, що окупанти роблять на півдні України – в Херсонській та Запорізькій областях. Там будують катівні. Викрадають представників місцевої влади та всіх, кого вважають помітними для місцевих громад. Шантажують учителів. Крадуть гроші, спрямовані на виплату пенсій. Блокують та крадуть гуманітарну допомогу. Доводять людей до голоду. Окупанти ще й намагаються відірвати Херсонську та Запорізьку області за прикладом так званих «ДНР» і «ЛНР». Переводять цю територію в рубльову зону та підпорядковують адміністративній машині Росії. Все це вимагає більшої швидкості західних держав при підготовці нового потужного санкційного пакету. Відповіддю на спробу «рубльової окупації» Херсонської та Запорізької областей має бути повне охоплення санкціями російської банківської та фінансової систем. Бо вони – це частина окупаційної машини. Звичайно, необхідність ембарго на постачання нафти з Росії зростає з кожним днем. Кожен у Європі та Америці вже бачить, що Росія відверто використовує енергоносії для намагання дестабілізувати західні суспільства. Російська ставка на хаос на паливних ринках не має спрацювати. І дуже я хочу сьогодні ще раз підтримати всіх, хто бореться за Україну в містах, в громадах півдня нашої держави. Хто захищає наші національні символи. Хто захищає нашу свободу. Кожен прояв такої боротьби ускладнює окупантам реалізацію їхнього завдання. Саботуйте розпорядження окупантів. Не співпрацюйте з ними. Протестуйте. Треба протриматися, щоб Росії не вдалося спотворити життя ще в інших містах України, як у Донецьку та Луганську. Говорив сьогодні з директоркою-розпорядницею Міжнародного валютного фонду Крісталіною Георгієвою. Про забезпечення фінансової стійкості України та про підготовку відбудови нашої держави після війни. Торкнулися конкретних напрямків можливої співпраці з МВФ як найближчим часом, так і в перспективі кількох років. Упевнений, що прогрес у наших відносинах з фондом буде відчутним. І я хочу подякувати пані Крісталіні за особисту й вагому підтримку. Прем&#x27;єр-міністр України Денис Шмигаль відзвітував сьогодні про виконання доручення щодо додаткової соціальної допомоги у зв&#x27;язку з війною. Перше. Кожен переселенець може отримати грошову допомогу на проживання. Щомісячно це 2 тисячі гривень на дорослого та 3 тисячі гривень на дитину. Оформити можна в найближчому ЦНАПі, органах соцзахисту, а вже від середи – в «Дії». Друге. Триває евакуація людей із районів, охоплених бойовими діями. Уряд розгортає спеціальні пункти для забезпечення тимчасового проживання людей і надання грошової допомоги одразу на залізничних станціях та вокзалах. Третє. Триває збір заяв через «Дію» щодо зруйнованого чи пошкодженого житла. Обов&#x27;язково подавайте заяви, якщо втратили квартиру, будинок або якщо вони пошкоджені обстрілами. Четверте. Закликаю роботодавців, хоч як це важко, намагатися залучати переселенців до роботи. Зараз кожне збережене й кожне додаткове робоче місце – це допомога захисту держави у війні. За кожного переселенця, якого бізнес бере на роботу, підприємство отримає від держави співфінансування витрат на оплату його праці. Це 6 тисяч 500 гривень. Заяву також можна буде подати на порталі «Дія». Традиційно ввечері підписав укази про нагородження наших героїв. Державними нагородами відзначені 188 військовослужбовців Збройних Сил України. 553 бійці Національної гвардії. 64 прикордонники. П&#x27;ять поліцейських, 26 працівників Державної служби з надзвичайних ситуацій. Шести захисникам України присвоєно звання Героя України. І наостанок. Ще одне привітання – і також для наших героїв, для українських пожежників. Сьогодні відзначається День пожежної охорони. І я щиро вітаю кожного й кожну, хто захищає безпеку наших людей, нашої землі від вогню. Хто і в мирний час майже щодня – як на війні. Дякую за службу! Дякую за порятунок! Слава Україні!</p>
  <div class="source"><a href="https://www.president.gov.ua/news/vidpoviddyu-na-sprobu-rublovoyi-okupaciyi-hersonskoyi-ta-zap-74397">https://www.president.gov.ua/news/vidpoviddyu-na-sprobu-rublovoyi-okupaciyi-hersonskoyi-ta-zap-74397</a></div>
</article>


<article>
  <h2>Ми, світ та історія заберуть у Росії значно більше, ніж російські ракети – в України – звернення Президента Володимира Зеленського</h2>
  <div class="badges"><span class="chip">UK</span> <span class="chip">2022-04-18</span></div>
  <p>Українці! Українки! Наші захисники й захисниці! Завершується 54-й день нашої оборони проти російського вторгнення. Російська армія не збавляє темпу використання ракет проти України. Хоча вже мала б усвідомити, що їй буде вкрай складно відновити ракетний запас в умовах навіть вже чинних санкцій. Без імпорту вони не можуть навіть цього. А коли будуть закриті ще й усі лазівки, які використовуються для обходу санкцій, та коли будуть запроваджені ще жорсткіші санкційні обмеження, відновлення ракетного потенціалу Росії буде нереалістичним. Тобто російські ракетні удари призводять лише до одного – ракетної самодемілітаризації Російської Федерації. Схожий процес відбувається і з іншими російськими озброєннями. Виробляти нову артилерію, літаки, нові гвинтокрили, крейсери в умовах санкцій буде непідйомним завданням для Росії. Жодний із ракетних ударів не змінив для Росії ситуацію якось принципово. Та й якщо оцінювати їх усі разом, то висновок – це стратегічна безглуздість. Сьогоднішні удари по Львову, по Дніпропетровщині та будь-які інші російські удари означають тільки одне: ми, світ та історія заберуть у Росії значно більше, ніж російські ракети – в України. Кожне втрачене життя – це аргумент лише для того, щоб українці та інші вільні народи покоління за поколінням сприймали Росію виключно як загрозу. А будь-яку інфраструктуру можна відновити. І ми це обовʼязково зробимо. На сході та півдні нашої держави окупанти намагаються атакувати останнім часом трохи більш продумано, ніж це було раніше. Тиснуть, шукають слабке місце в обороні нашої держави, щоб знайти й зайти туди основними силами... Мабуть, російські генерали, які звикли не рахувати будь-які втрати, убили вже стільки російських військових, що навіть їм доводиться бути обережнішими, бо нікого не залишиться, щоб наступати. Втім, хай не сподіваються, що це їм допоможе. Це питання тільки часу – коли вся територія нашої держави буде звільнена. Зараз уже можна констатувати, що російські війська розпочали битву за Донбас, до якої давно готувалися. Дуже значна частина всієї російської армії зараз сконцентрована для цього наступу. Скільки б туди не зганяли російських військових, ми будемо боротися. Ми будемо захищатися. Ми будемо робити це щоденно. Нічого українського не віддамо, а чужого нам не треба. І я вдячний усім нашим бійцям, усім нашим героїчним містам на Донбасі, Маріуполю, а також містам Харківщини, які тримаються. Які захищають долю всієї держави, стримуючи сили загарбників. Рубіжне, Попасна, Золоте, Лисичанськ, Сєвєродонецьк, Краматорськ та всі інші, які протягом усіх цих років і назавжди – з Україною. Говорив з Президентом Литовської Республіки та другом нашої країни Гітанасом Наусєдою. Поінформував його про розвиток ситуації в зонах бойових дій та особливо – про ситуацію в Маріуполі. Координуємо наші дії, щоб посилити для Росії відповідальність за війну. Також говорив з прем&#x27;єр-міністрами Болгарії та Хорватії. Про створені Росією загрози вільному мореплавству в Чорному морі, про нашу взаємодію на рівні Євросоюзу, про дієву підтримку України та напрацювання рішень для повернення миру. Провів сьогодні важливу нараду щодо післявоєнного відновлення та розвитку України. Вже зараз потрібно детально все опрацювати, щоб коли війна завершиться, ми були повністю готові. Ми розробляємо комплексний план, який передбачає відбудову зруйнованого, модернізацію державних структур та максимальне прискорення розвитку України. Йдеться не тільки про обсяг фізичної роботи – побудувати житло, відновити підприємства, завести новий бізнес, який працюватиме на відбудову інфраструктури та оновлення економічних відносин у нашій державі. А й про переосмислення того, як буде розвиватися наша країна надалі. Які галузі можуть стати основою зростання після війни. Які рішення та ресурси потрібні, щоб збільшити рівень переробки в Україні й не торгувати сировиною, як це було раніше. Які міста стануть локомотивами економічного й технологічного зростання, підтягуючи за собою навколишні райони. Станом на цей час, якщо уважно послухати всі дискусії, які ведуться в нашій країні на різному рівні про післявоєнне відновлення, основна тема в них фактично – про гроші. Який пакет фінансів потрібен, щоб відновитися після війни? Але я завжди наголошую, що гроші – це не фундамент для розвитку країни. Ідеї, люди – ось фундамент. А вже коли є ідеї, є наш народ, то починаєш бачити, для чого і в якому обсязі потрібні гроші. Треба мати чітке розуміння того, якою ми бачимо ту чи іншу галузь нашої економіки, який напрямок розвитку очікуємо від того чи іншого міста, яку користь може принести державі загалом та чи інша інституція. Звичайно, що для малого й середнього бізнесу маємо забезпечити максимально комфортне й вільне середовище. З погляду податків та адміністративних відносин. Звичайно, що цифровізація – це топ-пріоритет. Також топ-пріоритет для нас – це безпека. Оборонний потенціал має бути на новому рівні. Звичайно, що треба довести до результату судову, антикорупційну та інші важливі реформи. Але все це має працювати на конкретне бачення того, якою буде Україна. Якою вона буде через рік після війни, через п&#x27;ять років після війни, через десять, через 20 років. Що саме буде важливим для наших людей. Що саме буде важливим для глобального бізнесу. Яка кількість робочих місць і в яких галузях буде доступною для українців. Невід&#x27;ємним елементом такого стратегічного бачення є вступ України в Європейський Союз. І в цьому контексті сьогодні відбулась історична подія – проходимо один з етапів перед вступом у ЄС. Ми передали відповіді на опитувальник, який отримали від Урсули фон дер Ляєн, Президентки Єврокомісії, та Жозепа Борреля, керівника європейської дипломатії. Кожна держава, яка приєдналася до Євросоюзу, проходила через таку ж процедуру з опитувальником. Різниця лише в тому, що в них це займало роки, а в нас – трохи більш як тиждень. Вже найближчим часом ми передамо другу частину відповідей. І розраховуємо, що європейське рішення у відповідь буде швидким. Статус кандидата у члени Євросоюзу відкриє для нас безпрецедентні в нашій історії можливості для відновлення та модернізації України. Відповідні переговори про підтримку нашої програми відбудови країни ведемо і з країнами на двосторонньому рівні, і з міжнародними фінансовими інституціями. Звичайно, будемо по максимуму залучати глобальний бізнес. Але ми зацікавлені передусім у тому, щоб робочі місця й додана вартість створювалися в Україні. Тож локалізація буде й надалі важливими для нас процесом. Увечері підписав традиційний указ про нагородження наших героїв. Державними нагородами відзначені 192 військовослужбовці Збройних Сил України, 24 з них – посмертно. Вічна пам&#x27;ять усім, хто загинув за Україну! Вічна слава кожному нашому захиснику, кожній нашій захисниці! Слава Україні!</p>
  <div class="source"><a href="https://www.president.gov.ua/news/mi-svit-ta-istoriya-zaberut-u-rosiyi-znachno-bilshe-nizh-ros-74409">https://www.president.gov.ua/news/mi-svit-ta-istoriya-zaberut-u-rosiyi-znachno-bilshe-nizh-ros-74409</a></div>
</article>


<article>
  <h2>Якщо наші партнери мають потрібну Україні зброю, то їхній обов&#x27;язок – допомогти захистити свободу й життя людей – звернення Президента Володимира Зеленського</h2>
  <div class="badges"><span class="chip">UK</span> <span class="chip">2022-04-19</span></div>
  <p>Українці! Українки! Усі наші захисники й захисниці! Завершується 55-й день нашої оборони від повномасштабної агресії Росії. Зараз на території нашої держави та в прикордонних районах Росії зосереджена фактично вся боєздатна частина армії окупантів. Вони зігнали проти України майже всіх і майже все, що здатне з нами воювати. Тому в цьому протистоянні, в цій обороні ми перед очима всього світу реально виступаємо проти армії, яку вважали другою чи третьою за потужністю. І те, як міцно тримаються наші Збройні Сили, те, як сміливо захищається весь наш народ, демонструє, що все ж таки в глобальних рейтингах українська армія вже давно заслуговує бути вище від російської. Якби ми отримали доступ до всієї тієї зброї, якої потребуємо, яка є в наших партнерів і яка зіставна зі зброєю, яку використовує Російська Федерація, ми б уже завершили цю війну. Ми б уже повернули мир і звільнили нашу територію від окупантів. Бо перевага українських військових у тактиці та в мудрості цілком очевидна. Саме тому я буквально в кожному контакті з лідерами демократичного світу, в усіх переговорах, в усіх інтерв&#x27;ю наголошую на простій істині – це несправедливо, що Україна й досі змушена просити про те, що в партнерів роками зберігається десь на складах. Якщо вони мають зброю, яка потрібна Україні тут, яка потрібна зараз, якщо вони мають боєприпаси, які необхідні нам тут і необхідні зараз, то це їхній, передусім моральний, обов&#x27;язок – допомогти захистити свободу. Допомогти врятувати життя тисяч українців. Якби ми отримали в перший тиждень війни те, що отримуємо зараз, користь для України й для свободи у Європі була б більшою, я впевнений. І якщо ми отримаємо просто зараз те, що в деяких партнерів заплановано для передачі Україні найближчими тижнями, це допоможе врятувати життя тисяч, тисяч людей. Сподіваюся, партнери почують цю тезу і зрозуміють, що кожен день має значення. Будь-яке зволікання з допомогою Україні призводить до того, що окупанти отримують можливість вбити більше українців. Інтенсивність вогню російських військ на Харківському напрямку, на Донбасі, у Дніпропетровській області значно зросла. Вони так само, як і раніше, вважають для себе нормальними мішенями звичайну житлову інфраструктуру. Російська армія в цій війні назавжди впише себе у світову історію як чи не найбільш варварську та нелюдську армію світу. Цілеспрямовано вбивати мирних людей, руйнувати житлові квартали, цивільну інфраструктуру, застосовувати для цього всі види озброєння, зокрема й заборонені міжнародними конвенціями, – це вже фірмовий почерк російської армії. І це така підлість, яка на покоління позначить російську державу як джерело абсолютного зла. А коли ще запрацює спеціальний трибунал для засудження всіх винних у воєнних злочинах, російський паспорт означатиме в будь-якій країні лише одне: однозначний осуд від усіх порядних людей, однозначне небажання співпрацювати. Ситуація в Маріуполі залишається без змін – максимально жорсткою. Російські військові блокують будь-які намагання організувати гуманітарні коридори та врятувати наших людей. Місцевих мешканців, які опинилися в руках окупантів, намагаються депортувати або навіть мобілізувати в окупаційні війська. Доля як мінімум десятків тисяч маріупольців, які були раніше переміщені на територію, підконтрольну Росії, невідома. На жаль, ми не чуємо відповіді від Росії на пропозицію обміну, яка може дозволити врятувати мирних мешканців і захисників Маріуполя. І на це мовчання варто звернути увагу всім, хто був чи може бути пов&#x27;язаний із Росією. Коли буде вирішуватися ваша доля, у Москві мовчатимуть. Це показово. І це найкращий аргумент, щоб не зв&#x27;язуватися з Російською Федерацією. На півдні нашої країни окупанти намагаються демонструвати хоча б щось, що можна подати в Росії як нібито готовність українців співпрацювати з російськими структурами. Виглядає це жалюгідно. Після 55 днів війни окупантам вдалося перетягнути на свій бік хіба що деяких маргіналів. Ситуація цілком зрозуміла – українці в усіх регіонах нашої держави підтримують українську національну єдність. Підтримують нашу національну державність. І я вдячний усім мешканцям тимчасово окупованих міст, тимчасово окупованих громад – Херсона, Каховки, Мелітополя та всіх інших наших громад – за цю чітку позицію. Жодної співпраці з окупантами. Жодної підтримки колаборантів. Що більш принциповими ми будемо, що більш принциповими будете ви, то швидше повернеться нормальне життя. Провів сьогодні нараду з представниками Верховної Ради. Обговорили план парламентської роботи, погодили важливі для держави проекти рішень, які потрібно ухвалити найближчим часом. Зокрема, депутатам запропоновано підтримати технічне рішення про подовження воєнного стану. Це необхідно для юридичного забезпечення оборони нашої держави та стабільної роботи всіх структур. Також обговорили законопроект щодо процедури розміщення потужностей тих підприємств, які були евакуйовані із зони бойових дій. Законопроект зі змінами до Кримінального процесуального кодексу України, які необхідні для співпраці з Міжнародним кримінальним судом. Законопроект щодо врегулювання правового режиму на тимчасово окупованих територіях. Розмова була предметною, і я сподіваюся, що депутати достатньо швидко опрацюють ці законопроекти. Говорив сьогодні з Прем&#x27;єр-міністром Нідерландів Марком Рютте. Поінформував його про поточну ситуацію в районах бойових дій і особливо детально – на Донбасі. Подякував за вагому підтримку для України. Скоординували подальші кроки, які необхідні, щоб захистити нашу державу та свободу у Європі. Домовилися про більше постачання важких озброєнь, зокрема бронетехніки. Також говорив з Президенткою Єврокомісії Урсулою фон дер Ляєн. Зокрема, про оборонні, фінансові та гуманітарні потреби України. Прискорюємо процедури, щоб Україна якнайшвидше рухалась у європейській інтеграції. Зараз, під час війни, цей рух та його швидкість також є елементами захисту нашої держави, збереження свободи для нашого народу. Дедалі більше і більше глобальних компаній заявляють про зупинку роботи в Росії. Сьогодні до сотень інших таких крупних компаній приєдналася німецька компанія Henkel. Хочу підкреслити, що це неминуче: будь-якому нормальному бізнесу доведеться ухвалити таке рішення й залишити Росію. Зараз російська держава на тому рівні, коли будь-які асоціації з нею і будь-яка підтримка для неї означають співучасть у масових убивствах. Співучасть у тому, що буде названо злочинами проти людяності й геноцидом. Перед записом звернення я підписав уже традиційний указ про нагородження наших захисників. Державними нагородами відзначені 286 військовослужбовців Збройних Сил України. Із них 229 – це військовослужбовці 36-ї окремої бригади морської піхоти, яка разом з іншими підрозділами героїчно захищає Маріуполь. Максимальна вдячність від усього українського народу і 36-й бригаді, і «Азову», і 12-й бригаді Національної гвардії України, і прикордонникам, і добровольцям «Правого сектору», і 555-му військовому госпіталю, поліцейським, тероборонівцям. Вічна слава кожному, хто став на захист Маріуполя, всієї нашої держави й народу України!! Вічна пам&#x27;ять кожному, хто загинув за Україну! Слава Україні!</p>
  <div class="source"><a href="https://www.president.gov.ua/news/yaksho-nashi-partneri-mayut-potribnu-ukrayini-zbroyu-yihnij-74417">https://www.president.gov.ua/news/yaksho-nashi-partneri-mayut-potribnu-ukrayini-zbroyu-yihnij-74417</a></div>
</article>


<article>
  <h2>Сьогодні – історичний момент, коли Україна може розвинути максимальну швидкість у приєднанні до ЄС – звернення Президента Володимира Зеленського</h2>
  <div class="badges"><span class="chip">UK</span> <span class="chip">2022-04-20</span></div>
  <p>Вільний народе найсміливішої країни! 56-й день нашої оборони завершується, і сьогодні ми точно стали ще на крок ближчими до миру. Був радий вітати в Києві великого друга нашої держави та всіх українців – Президента Європейської ради Шарля Мішеля. Кожен такий візит тільки підкреслює, якими безглуздими були плани Росії із захоплення нашої держави. Три дні? П&#x27;ять днів? Скільки окупанти там запланували на те, щоб взяти Україну під свій контроль? 56 днів – і ми зустрічаємо наших гостей у нашій столиці заради наших національних інтересів. Провели з Шарлем Мішелем дуже ґрунтовні переговори з багатьох аспектів відносин України та Європейського Союзу. Головне – це, звичайно, захист нашої держави та підтримка стабільного функціонування всіх державних структур та усіх інституцій. Обговорили конкретні кроки з боку Європейського Союзу на допомогу нашій державі. Зокрема, оборонні, фінансові та санкційні. Друга велика тема переговорів – це наш рух у європейській інтеграції. Саме зараз той історичний момент, коли ми можемо розвинути максимальну швидкість у приєднанні до Євросоюзу. Ми вже довели, що українські державні та суспільні інституції достатньо ефективні, щоб витримати навіть випробування війною. Ми вже робимо для захисту свободи на Європейському континенті стільки, скільки іншим народам не випадало зробити. І я бачу з боку всіх наших друзів у Європейському Союзі готовність максимально допомагати нашому руху. Подякував Шарлю за це сьогодні. Третя велика тема наших переговорів – це підготовка необхідних кроків для відбудови України після війни. Також обговорили, що ми можемо зробити разом із Євросоюзом, щоб ліквідувати ті загрози продовольчій та енергетичній безпеці Європи та всього світу, які створені Росією. Відновити експорт української аграрної продукції та заблокувати Росії можливість шантажувати Європу енергоресурсами – для всіх на континенті це однаково топ-пріоритети. Президент Шарль Мішель перед зустріччю зі мною побував у Бородянці Київської області. Побував там не один, а разом зі своєю командою. Вони на власні очі побачили, що наробили окупанти на нашій землі. Які руйнування по собі залишили. І дуже правильний висновок був зроблений нашими друзями: не може бути миру без справедливості. Зробимо все, щоб притягнути до відповідальності кожного російського військового й командира, які винні у воєнних злочинах. Сучасні технології дають змогу встановити багато деталей. Кожне прізвище, кожну домашню адресу, кожен банківський рахунок – усе знайдемо. Сьогодні був опублікований План щодо посилення санкцій проти Російської Федерації за війну проти нашої держави. Цей План був розроблений групою українських та міжнародних експертів, яка працює під керівництвом Андрія Єрмака та Майкла Макфола. Коли будуть імплементовані всі ключові напрямки, зазначені в цьому Плані, Росія втратить можливість фінансувати воєнну машину. Зокрема, План передбачає обмеження для енергосектору Росії, банківського сектору, експортно-імпортних операцій, транспорту. Серед найближчих кроків має бути нафтове ембарго та повне обмеження постачання нафтопродуктів із Росії. Працюємо також і над тим, щоб усі – я це підкреслюю – усі державні посадовці Росії, які підтримують цю ганебну війну, отримали логічну санкційну відповідь від демократичного світу. Росія має бути визнана державою – спонсором тероризму, а російські Збройні Сили повинні бути визнані терористичною організацією. Зараз у Євросоюзі триває підготовка шостого санкційного пакету. Обговорили це сьогодні з Шарлем Мішелем. Працюємо над тим, щоб зробити його по-справжньому болісним для російської воєнної машини та російської держави в цілому. Я наголошую на кожних переговорах, що санкції потрібні не як самоціль, а як практичний інструмент, щоб спонукати Росію шукати мир. Важливо, що в Києві відновили роботу представництво Євросоюзу та посольства дружніх держав. Це один із тих сигналів, які потрібні, щоб сказати Росії, що немає альтернативи миру. Немає альтернативи припиненню війни й гарантуванню повної безпеки для України. Що більше дипломатичних представництв повернеться до роботи в нашій столиці, то сильнішим буде цей важливий сигнал. У різному форматі в Києві вже працюють 18 іноземних представництв. Зокрема Італії, Ірану, Казахстану, Латвії, Литви, Молдови, Польщі, Святого Престолу, Словенії, Таджикистану, Туркменістану, Туреччини, Франції, Чехії, Естонії та інших. Триває повернення до нормального життя звільнених міст і громад України. Звільнено вже 934 населених пункти. Поліція відновила роботу у 435 населених пунктах. Місцеве самоврядування запрацювало у 431 громаді. Роботу гуманітарних штабів розпочато у 361 населеному пункті. Поступово відновлюємо доступ людей до медичних та освітніх послуг, до органів соціального захисту. Відновлюємо автомобільне сполучення, постачання електрики, газу, води. Серед найбільших загроз залишаються міни й розтяжки, які були встановлені окупантами, та снаряди, які не розірвалися. Щоб знешкодити їх усі, потрібно багато часу, багато зусиль. І я вдячний усім фахівцям, усім рятувальникам, які виконують це важливе завдання. Ще раз закликаю наших громадян, які повертаються у звільнені громади, бути дуже уважними. Не заходити на територію, яка ще не перевірена. Не заходити поки в ліси. Якщо побачите будь-що схоже на міну або розтяжку, одразу повідомляйте поліцію та рятувальників. Не зволікайте й не намагайтеся самостійно прибрати небезпечні предмети. Ситуація на сході та півдні нашої країни залишається максимально жорсткою. Окупанти не полишають спроб шляхом нового масштабного наступу вибороти хоч якусь перемогу для себе. Хоча б щось, що вони зможуть «згодувати» своїм пропагандистам. І я щиро вдячний кожному нашому захиснику, кожній нашій захисниці, усім Збройним Силам України, усім нашим містам, усім нашим громадам, які чинять спротив загарбникам. Які тримаються і своєю боротьбою, без перебільшення, рятують нашу державу. Маріуполь, Авдіївка, Марʼїнка, Красногорівка, Торецьк, Велика Новосілка, Золоте, Попасна, Ізюм, Харків, Гуляйполе, Миколаїв, Високопілля, Снігурівка та десятки, десятки інших міст, інших наших громад сходу, громад півдня України, у боротьбі за які вирішується доля нашого народу, доля нашої свободи. Робимо більше, ніж максимум, щоб забезпечити постачання зброї для нашої армії. Щоденно всі наші дипломати, усі наші представники і я особисто по всіх можливих каналах – офіційних і неофіційних – працюємо в режимі 24/7, щоб прискорити постачання допомоги. І я дуже радий сказати, сказати з обережним оптимізмом, що наші партнери стали краще розуміти наші потреби. Розуміти, що саме нам необхідно. І коли саме нам все це необхідно. Не через тижні, не за місяць, а негайно. Саме зараз, коли Росія намагається активізувати свої атаки. Вже традиційно перед записом звернення я підписав указ про нагородження наших захисників. Державними нагородами відзначені 203 військовослужбовці Збройних Сил України, з них 49 – посмертно. П&#x27;ятьом нашим військовим присвоєно звання Героя України посмертно. Вічна пам&#x27;ять кожному, хто віддав життя за Україну! Вічна вдячність усім, хто став на захист нашої держави! Слава Україні!</p>
  <div class="source"><a href="https://www.president.gov.ua/news/sogodni-istorichnij-moment-koli-ukrayina-mozhe-rozvinuti-mak-74441">https://www.president.gov.ua/news/sogodni-istorichnij-moment-koli-ukrayina-mozhe-rozvinuti-mak-74441</a></div>
</article>


<article>
  <h2>Промова Президента України Володимира Зеленського в Асамблеї Республіки, парламенті Португалії </h2>
  <div class="badges"><span class="chip">UK</span> <span class="chip">2022-04-21</span></div>
  <p>Шановний пане Голово Асамблеї! Шановний пане Президенте! Шановний пане Прем’єр-міністре! Шановні пані та панове депутати! Народе Португалії! Вдячний за можливість звернутися до вас у такий час, найчорніший час для нашої держави. Вчора в містечку Бородянка неподалік нашої столиці були знайдені ще два поховання мирних людей, убитих російськими окупантами. В одній із цих могил – тіла двох чоловіків 35 років та 15-річної дівчини. У другій могилі – шестеро людей: чотири чоловіка та дві жінки. Вони були вбиті, коли російські війська контролювали Бородянку. Тіла були закопані просто посеред території містечка, біля звичайних будинків. Такі поховання знаходять в усіх громадах зараз, в усіх містах, які ми звільняємо від російських окупантів. Світ уже запам&#x27;ятав назву українського міста Буча, яке знаходиться за 20 хвилин їзди від Бородянки. Запам&#x27;ятав страшні фотографії тіл убитих просто на вулицях Бучі. Тижнями вбиті люди лежали на дорозі, на тротуарах, поруч із будинками. Російські солдати навіть не намагалися прибрати ці трупи. І не дозволяли, до речі, місцевим мешканцям, які залишалися в місті, їх поховати. Впевнений, більшість із вас бачили ті фотографії. Але на них далеко не все, що довелося пережити місцевим. Окупанти вбивали людей навіть просто для розваги, а також щоб пограбувати їхні помешкання. Людей кидали вмирати в колодязі. Катували. Розстрілювали. Вбивали гранатами в підвалах, де люди ховалися від обстрілів. Російські військові вбивали біженців на дорогах. Відкривали вогонь по машинах, на яких було написано «Діти». Сотні таких розстріляних і спалених машин залишалися на дорогах... В одній лише Київській області – і це станом на сьогодні, бо ще не всі поховання знайдені, – окупантами було вбито 1126 українців. З них 40 дітей. У Чернігівській, Сумській, Харківській та інших областях України, куди зайшли російські війська, вони влаштували таке ж пекло, як і в Бородянці чи в Бучі. Один лише приклад. У селі Ягідне на Чернігівщині окупанти зігнали всіх мешканців села у підвал школи і тримали там тижнями. Це невелика сільська школа, невеликий підвал, у якому лише від задухи померли близько 10 людей. Наймолодшій дитині у підвалі – три місяці. Уявіть собі, три місяці дитині! А найстаршій людині – 93 роки. А всього в підвалі було близько чотирьохсот людей! Понад три тижні. Днями й ночами їм забороняли вийти з підвалу навіть у туалет. А коли люди просили вийти по одяг для малечі, окупанти вимагали від них, щоб вони заспівали російський державний гімн. Ось так російські військові розважалися. Ось таку безкарність вони відчували. Ось що відбувається в Україні зараз. 2022 рік. Ми воюємо проти російських військ не просто за нашу державу. Не просто за незалежність. А буквально за виживання для наших людей. За те, щоб українців не розстрілювали. За те, щоб українців не катували. За те, щоб українців не ґвалтували. І щоб не вивозили в Росію. Російські окупанти вже вивезли з тієї території, яку вони зайняли, не менш як 500 тисяч наших громадян. Це як два ваших міста Порту. Просто уявіть це. Були люди – і їх немає. 500 тисяч людей! Це депортація. Це те, чим займалися найстрашніші тоталітарні режими минулого. Депортованих українців позбавляють засобів зв’язку, у них забирають все, навіть документи. Їх розподіляють по віддалених регіонах Росії. Окупанти створили спеціальні фільтраційні табори для того, щоб розподіляти людей. Частину з тих, хто туди потрапляє, просто вбивають. Дівчат ґвалтують. Уявіть собі, що це таке, коли дівчина рятується з такого фільтраційного табору росіян, а у відповідь на питання про те, як їй це вдалося, вона каже, що просто не сподобалася російським солдатам. Бо якби вона сподобалася, то її б зґвалтували й потім убили, як багатьох інших. За 57 днів повномасштабної війни ми звільнили близько тисячі населених пунктів України, які були захоплені Росією, загарбниками. Проте кількість окупованих міст і громад ще значно більша. Російські війська не припиняють обстрілів і бомбардування наших міст. Вони знищують житлові квартали, будь-яку цивільну інфраструктуру, яка дає містам змогу підтримувати нормальну життєдіяльність. Підривають склади з продовольством, школи, університети, лікарні, навіть церкви. Через бойові дії понад 10 мільйонів українців були вимушені залишити свій дім. Уявіть собі цю кількість. Це якби вся Португалія була змушена поїхати! Я не хочу називати цих 10 мільйонів українців біженцями. Ми використовуємо термін «переселенці» щодо них, цих людей. Ми сподіваємося, що всі вони зможуть повернутися додому, коли там буде вже безпечно. Але коли це буде? Та що залишиться від їхнього дому? Сьогодні міністр оборони РФ звітував російському лідеру про бойові дії проти нашого міста Маріуполя. Ви всі чули про Маріуполь. До війни це було місто, зіставне за розмірами з Лісабоном. Це було півмільйонне приморське місто. Тепер – повністю зруйноване. В Маріуполі немає жодної цілої будівлі. Буквально випалене місто. Протягом більш ніж місяця російські військові тримали Маріуполь у жорсткій облозі. Не допускали навіть гуманітарні вантажі. Сотні тисяч мирних мешканців перебували там без їжі, без води, без медикаментів. Під постійними обстрілами, під постійним бомбардуванням. Російські війська використовували авіацію для того, щоб знищувати навіть укриття, про які вони точно знали, що там немає нікого, крім цивільних людей. Частині маріупольців вдалося врятуватись, і в більшості з них не залишилося взагалі нічого й нікого. Навіть фотографій свого довоєнного життя немає – усе спалено. За час бойових дій Росії проти Маріуполя в місті загинули десятки тисяч українців. Ми навіть не знаємо точної кількості загиблих. І можемо не дізнатися. Бо російські війська завезли в місто так звані мобільні крематорії – спеціальні машини для знищення тіл людей. Окупанти зробили висновки з того, як світ відреагував на масові вбивства в Бучі. І тепер росіяни стараються приховати сліди воєнних злочинів. Пані та панове! Португальський народе! Коли ми звертаємося до народів вільного світу по допомогу, ми говоримо прості й зрозумілі речі. Ми потребуємо зброї, щоб захиститися від жорстокого російського вторгнення, яке принесло нашим людям стільки ж зла, скільки 80 років тому принесло нацистське вторгнення. Танки «Леопард», бронетранспортери, протикорабельні ракети «Гарпун» – це те, що у вас є і чим ви можете допомогти захисту свободи й цивілізації Європи. Тому звертаюся до вашої держави з проханням надати нам цю допомогу. Ми потребуємо посилення санкційного тиску на Росію, бо тільки санкції здатні примусити Росію шукати мир і позбавити російську воєнну машину ресурсів. Ми потребуємо принциповості європейських компаній, щоб усі вони вийшли з російського ринку, бо їхні податки, їхні акцизи, які вони сплачують у російський бюджет, підтримують це зло. Чому Росія розпочала війну? Захоплення України – це її перший крок, щоб встановити контроль над сходом Європи. Щоб знищити в нашому регіоні демократію. Саме Україна була й лишається опорою для демократичних процесів у нашому регіоні. Дві революції – 2004-го і 2014-го, які зупинили розгортання диктатури в Україні, насправді захистили демократію не лише для нашого народу, а й для всіх народів нашого регіону, які хочуть вільно обирати майбутнє, без будь-якого примусу – внутрішнього й зовнішнього. І ваш народ, який днями відзначатиме чергову річницю Революції гвоздик, що звільнила вас від диктатури, точно розуміє наші почуття. Точно розуміє почуття всіх інших народів нашого регіону, які прагнуть свободи. Що Росія несе в Україну? Смерть і диктатуру. А після України спробує понести все це в Молдову, Польщу, Грузію, держави Балтії, в Казахстан і в усі інші держави, до яких зможе дотягнутися. Росію можна зупинити. Масові вбивства, депортації та диктатуру можна зупинити. Але зараз, в Україні. Я вдячний вашому уряду й усім португальцям за ту допомогу Україні, яку ви вже надали. За підтримку санкцій проти Росії. І важливо зараз, коли Євросоюз готує шостий санкційний пакет, щоб ви проявили своє лідерство й захищали необхідність нафтового ембарго проти Росії на рівні всієї Європи. А також важливо, щоб ви наполягали разом з іншими країнами ЄС на повному обмеженні російської банківської системи. Потрібно закрити всі порти Євросоюзу, всі порти Португалії для російських суден. Зокрема й для тих, які вони пробують заховати під чужими прапорами. Я вдячний вам за підтримку наших людей, українських переселенців. Український і португальський народи добре знають одне одного. Добре розуміють одне одного. І важливо, щоб ви використовували свої можливості як у Європі, так і в інших макрорегіонах світу для захисту свободи й права на життя для наших людей. Ви можете донести і в Південній Америці, і в країнах Африки правду про це вторгнення Росії, про цю війну проти українського народу. Я прошу вас боротися з російською пропагандою і з російським корумпованим впливом у тих країнах, які вам близькі. І я вірю, що народ Португалії, а разом із ним і португальські політики підтримають нашу державу у фундаментальному прагненні бути разом з вами у Європейському Союзі. Вільні мають підтримувати вільних. Порядні мають підтримувати порядних. Сумлінні мають підтримувати сумлінних. І я вірю, що ви не зрадите ані нас, ані себе. Бо Україна вже йде шляхом до Євросоюзу за прискореною процедурою. Сподіваємося, що найближчим часом зможемо отримати статус кандидата у члени Європейського Союзу. І коли рішення буде розглядатись, я прошу вас підтримати повноправне членство для України. Бо ви на західному краю Європи і ми на східному краю Європи маємо однакові цінності, однаковий погляд на те, яким має бути життя на нашому континенті. Свобода, права людини, верховенство права, рівність для кожного, для кожної, а також можливість жити вільно й без будь-якої диктатури так, щоб завжди у кожної людини був свій час для щастя і для саудаде. Дякую, Португаліє! Слава Україні!</p>
  <div class="source"><a href="https://www.president.gov.ua/news/promova-prezidenta-ukrayini-volodimira-zelenskogo-v-asambley-74465">https://www.president.gov.ua/news/promova-prezidenta-ukrayini-volodimira-zelenskogo-v-asambley-74465</a></div>
</article>


<article>
  <h2>Звернення Президента Володимира Зеленського під час міністерського круглого столу Світового банку на підтримку України</h2>
  <div class="badges"><span class="chip">UK</span> <span class="chip">2022-04-21</span></div>
  <p>Шановний пане Президенте Девід Малпасс! Шановна пані керуюча директорко Крісталіна Георгієва! Шановні пані та панове міністри! Вітаю всіх присутніх на цій історичній сесії Світового банку та вдячний за можливість звернутися до вас сьогодні. Цієї неділі я говорив з пані Крісталіною Георгієвою та почув від неї дуже важливі слова. Слова про нашу державу – про Україну. Ми говорили з нею, зокрема, про життя в нашому місті Харкові. Це найбільше місто сходу України. Російські війська обстрілюють і бомбардують його вже тижнями. У тих частинах міста, куди досягає російська зброя, вже знищені понад тисячу житлових будинків. Російська артилерія, російські ракети, російські авіабомби не обирають, кого вбивати та які будівлі підривати й спалювати. І в центрі Харкова, і на околицях однаково небезпечно. Однаково можна загинути від російських ударів. Але треба знати харків&#x27;ян. Треба знати наших людей, треба знати мешканців Харкова... Навіть під час війни, під час таких обстрілів Харків залишається містом, яке повністю функціонує. Пані Крісталіна особливо відзначила, що в Харкові попри все висаджують квіти, обробляють дерева, прибирають на вулицях саме зараз і загалом підтримують у місті охайність. Такий наш Харків. Такі наші люди. Така наша Україна. Нам вдалося звільнити від окупантів міста й громади трьох північних областей України – Київської, Чернігівської та Сумської. Одразу ж робимо все, щоб повернути туди нормальне життя. Російські війська знищили або пошкодили десятки тисяч будинків у цих областях. Спалені або потребують ремонту майже всі об&#x27;єкти соціальної сфери, більшість економічно значущих підприємств України. Тисячі людей вбиті. Ми повертаємо електрику, комунікації, повертаємо воду. Відновлюємо рух транспорту, налагоджуємо тимчасові мости на річках замість зруйнованих. Повертаємо соціальні та адміністративні послуги. Проводимо розмінування. Щоденно знешкоджують кілька тисяч вибухонебезпечних предметів. Це міни, це розтяжки та снаряди, які залишилися від російських військових. Уявіть собі, вони мінували навіть звичайні помешкання людей. Побутову техніку, яку їм не вдалося вкрасти й вивезти. Машини. Погреби. Вони мінували навіть сільськогосподарські поля... Але й у таких умовах наші люди повертаються додому. Українці вже намагаються зробити все, щоб відновити нормальне життя. Бо такі ми є, такі ми, українці. На сході нашої держави, на Донбасі, на півдні ситуація ще жорсткіша. І саме зараз активні бойові дії там ще тривають. Росія ще намагається розвинути там новий жорстокий наступ... Я наведу зараз тільки одну цифру, щоб ви зрозуміли масштаб пережитого Україною, пережитого нашим народом. Через бомбардування та обстріли російських військ в Україні зруйновано або пошкоджено 1141 заклад освіти. Школи, дитячі садочки, університети. По всій нашій державі! Не в кожній державі світу взагалі є стільки освітніх об&#x27;єктів, скільки в Україні зруйновано російськими військами. І якщо лише закладів освіти зруйновано стільки, то ви можете собі уявити, скільки знищено всього іншого. Лікарні, інфраструктурні обʼєкти, підприємства та звичайні житлові будинки. Російське вторгнення повністю зруйнувало звичайні економічні відносини. Тільки перший аналіз втрат дав суму приблизно в 550 мільярдів доларів збитків. Росія заблокувала наші порти на Чорному й Азовському морях. Це значно знизило український експорт, зокрема аграрної продукції. Через нестачу українського продовольства на світовому ринку вже відчувається початок кризи. Нещодавній звіт Всесвітньої продовольчої програми ООН зазначив, що зростання цін на продукти харчування цього року призведе до голоду приблизно 47 мільйонів людей у 81 країні світу. Без української пшениці, кукурудзи, олії та інших товарів це завершиться не просто фізичною нестачею їжі в багатьох країнах Африки та Азії, а й політичною нестабільністю і, можливо, новою міграційною кризою. Люди шукатимуть винних у цій кризі, зокрема й виходячи на площі у своїх країнах, у своїх містах. Люди шукатимуть, як урятуватись. Звичайно, ми робимо все можливе, щоб налагодити експорт нашої продукції. Ми почали посівну кампанію в цьому році – настільки, наскільки це можливо. Але ніхто у світі не може бути впевнений у тому, що продовольчу безпеку вдасться гарантувати, поки ця війна триває, триває війна Росії на нашій землі. Припинити війну зараз і звільнити нашу територію від російських загарбників – це єдиний надійний шлях зупинити розгортання продовольчої кризи. Російські військові цілеспрямовано знищують у нашій державі всі обʼєкти, які можуть дати економічну основу для життя. Залізничні вокзали, продовольчі склади, хлібозаводи, нафтобази тощо... Станом на цей час, з урахуванням економічного спаду та зруйнованих економічних зв&#x27;язків, ми потребуємо до 7 мільярдів доларів фінансової підтримки щомісяця. Для відновлення після цієї війни Україна буде потребувати ще сотень мільярдів доларів. Я впевнений, у кожного з вас є ці розрахунки, впевнений у цьому. Також маємо чесно говорити, що Росія супроводжує цю війну проти нас агресивними заходами на світових ринках. Вони спеціально створюють такі умови, щоб не тільки на продовольчому ринку, а й на паливному ринку та загалом на сировинних ринках була нестабільність. Росія спровокувала зростання цін на енергоносії у Європі та ширше – у демократичному світі. Маючи достатній експортний потенціал, вони постійно притримували, зокрема, газ, щоб створити болісні цінові умови для європейських споживачів. Щоб люди тиснули на свої уряди всередині держави заради політичних інтересів Росії. Цей та багато інших подібних прикладів свідчать, що Росія більше не може вважатися нормальним і надійним постачальником енергоресурсів, нормальним і надійним торговельним партнером. Всі ми разом здатні реалізувати рішення, які не лише зупинять агресивні наміри Російської Федерації, які не лише підтримають Україну в цій війні, а які обов&#x27;язково покажуть усім потенційним агресорам світу, що створювати проблеми для інших держав, для інших народів – це означає створювати проблеми для самого себе. Бо якщо ми цього не зробимо, то мільйони й мільйони людей у світі ще неодноразово страждатимуть від агресивних дій окремих держав. Отже, що, які кроки потрібні зараз? Перше – це негайна підтримка для України, щоб у керівництві Росії знали, що війна не дасть їм реалізувати жодної з їхніх загарбницьких цілей. Про деталі такої фінансової підтримки, впевнений, сьогодні розкажуть наші Премʼєр-міністр та міністр фінансів, які присутні на цьому зібранні. Ми повинні зробити все для того, щоб в України та українців було все необхідне для життя навіть попри війну. І в згаданому мною на початку цього виступу Харкові, і в усіх інших містах і громадах України. Всюди. Друге – потрібно негайно виключити Росію з усіх міжнародних фінансових інституцій. МВФ, Світовий банк та інші – точно не місце для такої держави, яка намагається зруйнувати життя сусіднього народу. Третє – потрібен спеціальний податок за війну. Росія, а після неї і будь-який інший агресор, повинна платити за те, що порушує глобальну стабільність. Такий податок за війну має накладатися на всі без винятку торговельні операції з Росією як державою чи з російськими компаніями. На всі експортно-імпортні операції, на всі фінансові операції, які ще не заблоковані. Кошти від податку за війну мають бути використані для допомоги Україні на відновлення всього того, що Росія зруйнувала війною. Якщо цей податок буде застосований до іншого агресора, то кошти мають бути спрямовані жертві тієї війни. Світу потрібен дієвий інструмент реагування на деструктивні дії тих, хто не хоче підтримувати спільну безпеку й працювати на спільну користь для всіх у світі. Впевнений, що спеціальний податок за війну може стати таким інструментом. Четверте – кожній державі світу потрібно вже зараз підготуватися до можливого повного розриву будь-яких відносин із Росією. Ніхто не повинен залежати від політичного настрою керівництва цієї держави. Якщо світ буде готовим ізолювати Росію повністю, у російського керівництва буде мотив, щоб уникати будь-якої війни. І п&#x27;яте – вже заблоковані значні активи російської держави та представників російської еліти. Проте це ще не всі їхні активи, про які нам відомо. Цю роботу з блокування треба продовжувати. І не просто як самоціль. Заблоковані кошти Росії мають бути використані як на відновлення України після війни, так і на відшкодування тих збитків, яких Росія завдала іншим народам своєю деструктивною поведінкою. Якщо через розв&#x27;язану Росією війну в певних регіонах почнеться голод або якщо через спалах інфляції деякі країни суттєво постраждали, заблоковані російські активи можуть бути використані для оплати допомоги та надання компенсацій. Ми повинні застосувати всю нашу силу, щоб Росія відчула покарання за цю війну. А також відчула, наскільки великою – зокрема й для неї – є необхідність повернути мир. Тож, допомагаючи нам, ви можете допомогти й кожен собі. Стабілізувати фінансову ситуацію в нашому регіоні та загалом у світі. Гарантувати безпеку основним ринкам, починаючи з продовольчого. Маючи вашу підтримку фінансами й рішеннями, ми швидко відновимо нашу державу. А це означає не тільки нові можливості для бізнесу з різних країн, не тільки нові можливості для економічного зростання, а й конкретний доказ того, що глобальні фінансові інституції здатні працювати в інтересах звичайних людей, в інтересах людства в цілому. Хочу, щоб одне з наступних таких засідань відбулося саме в Україні. В одному з наших міст – може, у Харкові – за вашої підтримки. Дуже дякую за увагу! Слава Україні!</p>
  <div class="source"><a href="https://www.president.gov.ua/news/zvernennya-prezidenta-volodimira-zelenskogo-pid-chas-ministe-74473">https://www.president.gov.ua/news/zvernennya-prezidenta-volodimira-zelenskogo-pid-chas-ministe-74473</a></div>
</article>


<article>
  <h2>Спроба нової анексії з боку Росії призведе до нових потужних санкцій, які зроблять її такою бідною, як за часів громадянської війни 1917 року – звернення Президента України</h2>
  <div class="badges"><span class="chip">UK</span> <span class="chip">2022-04-21</span></div>
  <p>Українці! Українки! Усі наші захисники, наші захисниці! Сьогодні був дуже змістовний зовнішньополітичний день для України. По-перше, у Київ прибули прем&#x27;єр-міністри Іспанії та Данії – двох держав, які послідовно підтримують Україну. Дякую. Два лідери, чия присутність у Києві спонукає й інших лідерів демократичного світу думати про візити в Україну, про нові жести підтримки для нашої держави, про конкретні рішення, яких ми потребуємо, щоб перемогти. Подякував їм за допомогу нашій обороні. За санкційний тиск на Росію. Закликав Іспанію, Данію та всі інші європейські демократії ще посилити санкції за цю війну. Нарешті запровадити нафтове ембарго, обов&#x27;язково від&#x27;єднати всю банківську систему Росії від глобальної фінансової системи. І обов&#x27;язково допомагати нам у притягненні до відповідальності всіх винних у воєнних злочинах проти українців. Голова уряду Данії заявила про готовність підтримати програму післявоєнного відновлення України в частині відбудови та розвитку Миколаєва й суднобудівної галузі України. Нагадаю, що саме цей напрямок відбудови я запропонував, коли звертався до парламенту й народу Данії в березні. І сьогодні я звернувся до парламенту й народу Португалії. Це було вже 26-те звернення до парламентів держав – наших партнерів. Можу сказати, що кожен з таких виступів реально додає нам підтримки. Наближає рішення про надання Україні допомоги, зокрема й оборонної. А головне – кожне з цих звернень допомагає встановити прямий емоційний звʼязок між тим, що переживаємо ми в Україні, і тим, що відчуває політичний клас у державах-партнерах. Також звернувся сьогодні до учасників спеціальної весняної сесії Світового банку. Це один із найважливіших заходів для керівників міжнародних фінансових інституцій та міністрів фінансів провідних держав. Акумулюємо фінансову підтримку для України. Сполучені Штати оголосили про новий пакет підтримки для нашої держави. Вдячні за це. Цей пакет містить дуже потужні оборонні інструменти для наших військових. Зокрема, це артилерія, снаряди, безпілотники. Те, що ми очікували. Я вдячний партнерам за допомогу й закликаю ще пришвидшити постачання потрібної Україні зброї, щоб ми могли наблизити мир. На півдні та сході нашої країни окупанти продовжують робити все, щоб були підстави для них говорити хоча б про якісь перемоги. Вони накопичують сили, заганяють на нашу землю нові батальйонні тактичні групи. Намагаються навіть розпочати так звану мобілізацію в окупованих районах України. Жоден із цих кроків не допоможе Росії у війні проти нашої держави. Вони можуть лише відтягувати неминуче – час, коли загарбникам доведеться піти з нашої території. Зокрема з Маріуполя. Міста, яке продовжує чинити спротив Росії. Попри все, що про це кажуть окупанти. Закликаю мешканців південних районів України – Херсонської та Запорізької областей – дуже уважно ставитися до того, яку інформацію про себе ви надаєте загарбникам. І якщо вони просять вас заповнити якісь анкети, залишити десь ваші паспортні дані, то знайте – це не для того, щоб вам допомогти. Не для того, щоб просто «переписати» людей, які живуть на певній території, як вони кажуть. Ні. І не для того, щоб дати вам якусь гуманітарну допомогу. Це для того, щоб реально сфальшувати на вашій землі так званий референдум, якщо надійде команда з Москви влаштувати таку виставу. І це – реальність. Будьте обережні. Хочу одразу сказати: жодні «ХНР» не пройдуть. Якщо комусь хочеться нової анексії, то це може призвести хіба що до нових потужних санкційних ударів по Росії. Ви залишите свою країну настільки бідною, наскільки бідною Росія не була з часів громадянської війни після 1917 року. Тож краще зараз шукайте мир. На жаль, Росія відкинула пропозицію встановити великоднє перемир&#x27;я. Це дуже добре демонструє, як насправді керівники цієї держави ставляться до християнської віри, до одного з найбільш радісних і важливих свят. Але ми зберігаємо надію. Надію на мир, надію на те, що життя переможе смерть. Завтра для християн східного обряду – Страсна п&#x27;ятниця. Найскорботніший день року. День, коли все, що можна робити в житті, буде важити менше, ніж молитва. Крім одного... Крім захисту Батьківщини. Крім захисту товаришів у бою. Кілька хвилин тому, перед записом цього звернення підписав черговий указ про нагородження наших героїв, наших військових. Державними нагородами відзначені 202 захисники України. З них 194 військовослужбовці Збройних Сил та вісім військовослужбовців Держспецзв&#x27;язку. Дякую кожному й кожній, хто боронить державу! Вічна пам&#x27;ять усім, хто загинув за Україну! Слава Україні!</p>
  <div class="source"><a href="https://www.president.gov.ua/news/sproba-novoyi-aneksiyi-z-boku-rosiyi-prizvede-do-novih-potuz-74477">https://www.president.gov.ua/news/sproba-novoyi-aneksiyi-z-boku-rosiyi-prizvede-do-novih-potuz-74477</a></div>
</article>


<article>
  <h2>Збройні Сили України – це фундамент, на якому має стояти фортеця з нашої національної єдності – звернення Президента Володимира Зеленського</h2>
  <div class="badges"><span class="chip">UK</span> <span class="chip">2022-04-22</span></div>
  <p>Українці! Українки! Наші захисники й захисниці! Завершується 58-й день нашої оборони. Завершується у Страсну п&#x27;ятницю, один із найскорботніших днів року для християн. День, коли смерть, здається, перемогла. Але... Ми надіємося на воскресіння. Ми віримо в перемогу життя над смертю. І ми молимося, щоб смерть програла. В цьому році, у час повномасштабної війни, війни Росії проти нашої держави, ці слова мають для нас особливе значення. Росія принесла в Україну смерть. Після восьми років жорстокої війни на Донбасі Росія захотіла знищити нашу державу повністю. Буквально позбавити українців права – нашого права на життя. Але якими б жорстокими не були битви, у смерті немає шансів перемогти життя. Це знає кожна людина. Це знає кожен християнин. Це базовий елемент нашої культури. Можливо, в сучасній російській культурі цього вже не існує. Бо, щоб зробити все, що вони наробили проти українців, у наших містах... треба вбити в собі людину. Бо людина будь-якої віри просто не може такого зробити. Але для нашої культури все це має значення. І матиме значення. І життя точно переможе смерть. Я вдячний нашим британським друзям за важливе символічне рішення, яке було оголошене саме сьогодні, - про повернення посольства в Київ. Велика Британія стала двадцять першою державою, яка повертає дипломатичне представництво в нашу столицю. І це свідчить про те, що не ми одні віримо в перемогу життя над смертю. Сьогодні з посиланням на російських військових була поширена новина про те, що начебто їхнім завданням зараз є встановлення контролю над півднем України та вихід до кордону Молдови. І нібито там, у Молдові, порушуються права російськомовних. Хоча, якщо бути чесним, то територія, на якій Росії варто б попіклуватися про права російськомовних, – це сама Росія. Де немає свободи слова, немає свободи вибору. Просто не існує права на іншу думку. Де процвітає бідність і де людське життя нічого не варте. Аж настільки, що вони їдуть до нас, їдуть на війну, щоб вкрасти собі хоч щось, що нагадує нормальне життя. Знаєте, як раніше говорили про найбільшу мрію: побачити Париж і померти. А від їхньої поведінки тепер просто шок. Бо їхня мрія тепер – вкрасти унітаз і померти. Що ж, це тільки підтверджує те, що я вже неодноразово говорив: російське вторгнення в Україну передбачалося тільки як початок, а далі вони хочуть захопити й інші країни. Звісно, ми будемо захищатися стільки, скільки потрібно, щоб зламати цю амбіцію Російської Федерації. Але всі народи, які так само, як і ми, вірять у перемогу життя над смертю, мають боротися разом з нами. Мають допомагати нам, оскільки саме ми стали першими на цьому шляху. А хто далі? Якщо той, хто може опинитися далі, хоче залишитися сьогодні нейтральним, щоб не втратити щось, то це – найбільш ризикована ставка насправді. Бо ви втратите все. Збройні Сили України продовжують стримувати атаки російських загарбників на сході та півдні нашої держави. Ізюмський напрямок, Донбас, Приазов&#x27;я, Маріуполь, Херсонська область – це ті місця, де зараз вирішується доля цієї війни та майбутнього нашої держави. У Слов&#x27;янську, Краматорську, загалом у Донецькій області, у Попасній та загалом у Луганській області, у Харкові, у навколишніх районах окупанти намагаються реалізувати примітивну мету – вбити якнайбільше і знищити все, що вони бачать. І я вдячний кожному нашому захиснику і кожній нашій захисниці, які хоробро тримаються та привчають російську армію до думки про те, що російські шанси у цій війні можуть бути меншими, ніж українські. Як і кожного ранку, як і кожного дня, як і кожного вечора ми сьогодні приділяли максимальну увагу тому, щоб забезпечити наших військових усією необхідною зброєю. Це завдання номер один для нашої держави. І я вдячний усім нашим партнерам, які нарешті нас почули. Які передають нам саме те, що ми просили. Бо ми точно знаємо, що з цією зброєю ми зможемо врятувати життя тисяч людей. І можемо показати окупантам, що день, коли вони будуть змушені залишити Україну, наближається. Триває повернення нормального життя на території, які звільнені від окупантів. Якщо на початок цього тижня розмінування відбулося в 70 населених пунктах, то станом на сьогодні розміновано 184 населених пункти. Звісно, потрібно зробити ще дуже багато. Але темп, я вважаю, непоганий. Гуманітарні штаби працюють на території вже понад 500 деокупованих населених пунктів. Щодобово додаються майже по 100 населених пунктів, куди ми повертаємо медичні та освітні послуги, роботу органів соціального захисту, фінансові установи. У доволі швидкому темпі відновлюємо транспортне сполучення. Плюс 96 населених пунктів за добу, куди повернули автомобільне сполучення. Плюс 183 населених пункти, куди повернули роботу АЗС. Плюс 90 населених пунктів, куди повернули електрику. Повертаємо водопостачання, забезпечення газом, забезпечення зв&#x27;язком. Повернення України в міста та громади означає в повному сенсі цих слів повернення життя. Вірю, що таке повернення відбудеться й на півдні нашої держави, і на сході України. В усіх районах, куди під прапором Росії занесли деградацію, руйнування та смерть. Але це залежить від того, наскільки єдиними ми всі будемо в протидії російському вторгненню. Ще раз наголошую: за будь-якої можливості кожен і кожна мають протистояти окупації. Ігноруйте окупантів. Не співпрацюйте з ними. Не допомагайте їм. Знешкоджуйте колаборантів. Збройні Сили України блискуче виконують свої завдання. Розвідка, Національна гвардія, тероборона, поліція, прикордонники – всі на сто відсотків працюють на перемогу. Але на перемогу також має працювати й кожен громадянин – у тому, чим займається, і там, де перебуває. Якщо ви за кордоном – підтримуйте Україну. Якщо ви займаєтеся звичайною економічною діяльністю – робіть усе, щоб Україні було якнайбільше користі. Якщо ви опинилися на тимчасово окупованій території – старайтесь зробити окупантам якнайбільше проблем. Збройні Сили України – це наш фундамент. Але на цьому фундаменті має завжди стояти фортеця з нашої національної єдності. Єдності усіх українців, які борються за життя і проти смерті. Проти російської навали. Традиційно ввечері підписав указ про нагородження наших героїв. Державними нагородами відзначені 48 захисників України. За мужність у бойових діях, за зразкове виконання військового обов&#x27;язку. Вічна слава всім, хто захищає державу! Вічна пам&#x27;ять кожному, хто загинув за Україну! Слава Україні!</p>
  <div class="source"><a href="https://www.president.gov.ua/news/zbrojni-sili-ukrayini-ce-fundament-na-yakomu-maye-stoyati-fo-74489">https://www.president.gov.ua/news/zbrojni-sili-ukrayini-ce-fundament-na-yakomu-maye-stoyati-fo-74489</a></div>
</article>


<article>
  <h2>Це лише питання часу, коли всі російські вбивці отримають справедливу відповідь за скоєні ними злочини – звернення Президента України</h2>
  <div class="badges"><span class="chip">UK</span> <span class="chip">2022-04-23</span></div>
  <p>Сьогодні розпочну вечірнє звернення до вас без привітання. Сьогодні Росія завдала чергового ракетного удару по Україні, по Одесі. Станом на цей час – вісім загиблих. Не менше 18 поранених. Звичайні мирні люди. Серед убитих – тримісячна дитинка, дівчинка. Чим вона загрожувала Росії? Схоже, що вбивати дітей – це просто нова національна ідея Російської Федерації. Удар був завданий російською стратегічною авіацією з району Каспійського моря. Дві ракети нам вдалося збити. Ще п’ять ракет ударили по мирному місту. Зокрема по звичайному житловому будинку, по звичайній багатоповерхівці. Ми встановимо всіх, хто відповідальний за цей удар. Хто відповідальний за російський ракетний терор. Кожного, хто віддає ці накази. Кожного, хто виконує ці накази. Нікому не вдасться сховатися. Скільки б часу в нас це не зайняло, але всі ці покидьки будуть відповідати за кожну смерть, яку вони спричинили. Росія вже відстріляла по Україні більшу частину свого ракетного арсеналу. Звичайно, в них іще залишаються ракети. Звісно, вони ще можуть продовжувати ракетний терор проти наших людей. Але те, що вони вже наробили, це точно достатні аргументи для світу, щоб наприкінці визнати російську державу спонсором тероризму, а російську армію – терористичною організацією. Будемо наполягати на цьому й надалі на переговорах з нашими партнерами. Альтернативи такому визнанню просто немає. Тому що це – правда. Російська держава стала терористом, і їй не соромно. А якщо не соромно, то це свідомо. А отже, має бути максимальна відповідальність. Розкриваються нові факти про злочини окупантів проти наших маріупольців. Встановлюються нові поховання вбитих окупантами людей. Ідеться про десятки тисяч загиблих маріупольців. Фіксуються переговори окупантів про те, як вони приховують сліди своїх злочинів. Росія продовжує підтримувати діяльність і так званих фільтраційних таборів, зокрема поблизу Маріуполя. Хоча чесна назва для них насправді інша – це концентраційні табори. Такі, які будували й нацисти свого часу. Українців із цих таборів – тих, хто вижив, – відправляють далі на окуповану територію і в Росію. Зафіксовані факти депортації наших громадян у російську глибинку, в Сибір, навіть у Владивосток. Депортують, зокрема, дітей, сподіваючись, що вони забудуть, де їхній дім, звідки вони. А вони з України. Сьогодні для християн східного обряду була Велика субота. День між розп&#x27;яттям і воскресінням. Схоже, що Росія застрягла саме в такому дні. На роки. У дні, коли смерть торжествує, а Бога нібито немає. Але воскресіння буде. Життя переможе смерть. Правда переможе будь-яку брехню. А зло буде покаране. І Росії доведеться знову вивчити ці істини, це лише питання часу. Це лише питання часу, коли всі російські вбивці відчують, що таке справедлива відповідь за скоєні ними злочини. Це лише питання часу, коли ми зможемо повернути всіх депортованих українців додому. Це лише питання часу, коли всі наші люди на всій нашій землі відчують, що таке впевнений мир. Говорив сьогодні з Прем’єр-міністром Великої Британії Борисом Джонсоном. Поінформував його про ситуацію в Маріуполі, загалом у зонах бойових дій. Подякував за вагому оборонну й фінансову підтримку для України. Скоординували подальші кроки, необхідні для захисту нашої свободи. Готуємося також і до завтрашніх важливих переговорів з американськими партнерами. Провів сьогодні велику прес-конференцію в Києві в прямому ефірі. Відповів на багато-багато запитань – різних, від різних журналістів. Як українських, так і закордонних. І це не просто про відкритість насправді. Не просто про інформацію. Це про те, на чиєму боці правда у війні. Це про те, хто може правдиво говорити як зі своїм народом, так і з усім світом. Українці можуть. Наші вороги – ні. І наостанок. Цієї ночі діятиме комендантська година. Прошу вас дотриматися цього правила. Це важливо з погляду безпеки. Але вже з п’ятої ранку зможете завітати до храмів у своїх містах, містечках, громадах. Там, де можливо провести службу. Прошу – тільки зранку. Я вдячний кожному нашому захиснику, кожній нашій захисниці, які дають нам безпеку і цієї ночі перед Великоднем, і завжди. Які обороняють державу. Які виборюють для українців свободу. Вічна слава всім нашим воїнам! Вічна пам’ять усім, хто віддав життя за Україну. Слава Україні!</p>
  <div class="source"><a href="https://www.president.gov.ua/news/ce-lishe-pitannya-chasu-koli-vsi-rosijski-vbivci-otrimayut-s-74521">https://www.president.gov.ua/news/ce-lishe-pitannya-chasu-koli-vsi-rosijski-vbivci-otrimayut-s-74521</a></div>
</article>


<article>
  <h2>Привітання Президента України Володимира Зеленського з Великоднем</h2>
  <div class="badges"><span class="chip">UK</span> <span class="chip">2022-04-24</span></div>
  <p>Великий народе великої України! Сьогодні велике свято. І я перебуваю у великому місці – великому Софійському соборі. У соборі, який закладено тисячу років тому на полі священної битви, де військо Київської Русі-України розгромило печенігів. У соборі, який не зруйнувала ні ординська навала, ні нацистська окупація, який вистояв попри все! Сьогодні всі ми віримо в нову перемогу України. І всі ми впевнені, що нас не знищить жодна орда й жодна нечисть. Ми долаємо темні часи. І в цей світлий день я й більшість із нас – не у світлому одязі. Але ми боремося за світлу ідею. На світлій стороні. І на нашому боці – правда, люди, Господь і вище небесне сяйво. Сила заступниці роду людського – Богородиці Оранти. Вона наді мною. Вона над нами всіма. Непохитний стовп Церкви Христової, непорушний мур головної твердині – Києва, нерушима стіна держави. Допоки є Оранта, є Софія, а з нею стоїть Київ, а з ними – вся Україна! Над образом Оранти написані слова з Книги псалмів: «Бог серед міста, і воно не похитнеться. Бог йому допоможе перед світанком». У цей великий день ми всі віримо, що наш світанок скоро настане. Оранта латиною означає «той, що молиться». Останні два місяці ми молимося всі. І у Воскресіння Христове, що символізує велику перемогу життя над смертю, кожен з нас просить у Господа одного й промовляє до неба однакові слова, слова великої і єдиної молитви «Боже Великий, Єдиний! Нам Україну храни!» Захисти тих, хто захищає нас! Бороніть, небеса, тих, хто боронить рідну землю. Зміцни волю тих, хто захищає нас від неволі. Збережи тих, хто береже Україну. Це наші військові, нацгвардійці, прикордонники, наша територіальна оборона, розвідка. Ці та всі інші наші воїни світла. Допомагай тим, хто їм допомагає. Це волонтери й усі небайдужі люди. З України та всього світу. Дай сили всім, хто віддає всі сили. Хай кожен, хто шукає, завжди знайде. Хай кожен, хто в дорозі, завжди її подолає. І хай кожен, хто для порятунку України робить усе можливе, ніколи не втрачає віри в те, що все можливо. Бережи життя тих, хто рятує життя інших. Це всі наші медики. Наші пожежники, рятувальники, сапери. Хай перемога життя буде символом не тільки цього свята. Хай життя виграє битву у смерті кожного дня. Бережи наших матерів. Дай витримки тим, хто чекає сина чи доньку з війни. Дай стійкості тим, хто, на жаль, не дочекався своєї дитини з фронту. Допоможи здолати нестерпний біль тим, хто втратив рідне дитя у мирних містах і селах, куди Росія принесла смерть. А всім нашим матерям і всім нашим бабусям дай міцного здоров’я ще на многая і многая літа. Щоб дочекатися своїх. Щоб дочекатися миру й перемоги. Щоб дочекатися справедливості. І щасливої старості, яку в них намагаються вкрасти загарбники. І замість того, щоб плести онукам шарфики й светрики, вони плетуть сьогодні маскувальні сітки. Тож дай їм довгих років мирного життя. Як і нашим батькам. Як і нашим дідусям. Які колись розповідали онукам про війну, а сьогодні відправляють онуків на війну. Наші батьки й наші діди будували цю країну. Сьогодні вони бачать, як її руйнують. Дай їм побачити, як наша земля буде звільнена й відбудована. А нам дай сили це зробити. Бережи всіх наших діточок. Дай кожному хлопчику й кожній дівчинці щасливу юність, молодість, зрілість і старість, які хоча б трохи дадуть змогу позбутися спогадів їхнього страшного дитинства в час війни. Недитячих страшних ігор, у які їх змусили грати. Хованки, але в підвалі, від бомб. Біг, але від пострілів. Мандри, але через втрату домівки, рятуючись від війни. Збережи всіх українців! Ми ні на кого не нападали, тож дай нам захисту. Ми ніколи не знищували інші народи, тож не дай нікому знищити нас. Ми не захоплювали чужих земель, тож не дай захопити нашу. Збережи Україну! Її правий і лівий береги в часи, коли нас підло б’ють і по правій, і по лівій щоці. Наприкінці зими до нас прийшла зовсім не весна. В наш дім принесли холод. На світанку нам принесли непроглядну темряву. Ми віримо, Боже, що під час свого суду ти не забудеш їх усіх. Всіх тих, хто забув усі твої заповіді. Не забудеш про Бучу, Ірпінь, Бородянку, Гостомель. Усіх, хто пережив звірячі злочини. Дай їм та всій нашій землі людського щастя. Не забудеш про Чернігів, Миколаїв, Херсон, Суми, Харків, Ізюм, Краматорськ і Волноваху, Попасну. Всі інші міста й села, які чують моторошні вибухи. Дай їм і нам усім почути салют перемоги. Не забудеш про Маріуполь і його героїчних захисників. Можна знищити стіни, але неможливо знищити фундамент, на якому тримається дух. Дух наших воїнів. Дух усієї країни. Ми бачимо страшні сцени війни. Дай нам побачити щасливу картину миру. Ми проходимо надважкі випробування. Дай нам дійти на цьому шляху до справедливого кінця – до початку щасливого життя й процвітання України! Наші серця сповнені лютим гнівом. Наші душі сповнені лютою ненавистю до загарбників і всього, що вони накоїли. Не дай люті зруйнувати нас зсередини. Перетвори її на наші звершення ззовні. Перетвори її на добру силу, щоб перемогти сили зла. Вбережи нас від розбрату й розколів. Не дай нам втратити єдність. Зміцни нашу волю й наш дух. Не дай нам втратити себе. Не дай нам втратити жагу до свободи. А отже, не дай нам втратити запал до праведної боротьби. Не дай нам втратити надію на перемогу й почуття власної гідності, а отже – не втратити власну свободу. Не втратити Україну. А отже – не втратити віру. Дорогі українці! Торік ми зустрічали Великдень вдома через пандемію. Цьогоріч ми знову відзначаємо Воскресіння Христове не так, як звикли. Через інший вірус. Через чуму під назвою війна. І торішню, і теперішню загрозу об’єднує одне – ніщо не зможе здолати Україну. Велике свято сьогодні дає нам велику надію й непохитну віру в те, що світло переможе темряву, добро переможе зло, життя переможе смерть, а отже, неодмінно переможе Україна! І на Великдень ми просимо в Бога великої благодаті, щоб здійснилася наша велика мрія – це ще один Великий день, день, коли в Україні настане великий мир. А з ним – вічна злагода й процвітання. З вірою і впевненістю в це я вітаю всіх вас зі святом Пасхи й Великоднем. Бережіть себе. Бережіть своїх близьких. Бережіть Україну! Христос воскрес! Воістину воскрес.</p>
  <div class="source"><a href="https://www.president.gov.ua/news/privitannya-prezidenta-ukrayini-volodimira-zelenskogo-z-veli-74529">https://www.president.gov.ua/news/privitannya-prezidenta-ukrayini-volodimira-zelenskogo-z-veli-74529</a></div>
</article>


<article>
  <h2>Православний світ побачив, що для Росії Великдень нічого не означає – звернення Президента України</h2>
  <div class="badges"><span class="chip">UK</span> <span class="chip">2022-04-25</span></div>
  <p>Українці! Українки! Усі наші захисники й захисниці! Вчора християни східного обряду святкували Великдень. Традиційне привітання «Христос воскрес!» звучало також і в Росії. Але чи означали там ці слова те ж саме, що й в усьому православному світі? Росія «привітала» Україну з Великоднем повітряною загрозою майже по всій нашій державі, ракетним ударом по Полтавській області, ракетними ударами по Кременчуку. Для чого був потрібен цей удар у Великдень? Немає такої військової загрози, від якої це могло б убезпечити Росію. Це просто свідоме знищення життя в Україні. Знищення, яке не припинилося навіть у найбільше православне свято. Тож чи християни ці люди, які продовжували і вчора обстрілювати наші міста й громади? Які обстріляли Чугуїв Харківської області. Які вбили на Великдень ще двох дітей у Донецькій області – дівчаток пʼяти й чотирнадцяти років. Вбивати дітей, руйнувати життя, покривати цинічною й тотальною брехнею зроблене проти мирних міст – усе, що робить Росія на території України, – це точно не християнство. Це те, чому протистояв Христос. І не християни люди, які вкотре відмовилися відкрити гуманітарні коридори з Маріуполя. Не християни люди, які знімали в окупованих районах України пропагандистські репортажі про роздачу нібито гуманітарних пасхальних наборів. Тим паче кожен знає, зокрема і в Росії, що до 24 лютого в усіх українців в усіх куточках України була змога святкувати Великдень вільно в будь-якому храмі й без будь-яких «гуманітарних» наборів. Не християни люди, які намагаються збудувати в захоплених районах Херсонської та Запорізької областей жорстокий окупаційний режим, тримають людей у заручниках, катують людей. Які навіть у Великдень не давали людям залишити окуповану територію, погрожували смертю. Росії пропонувалося великоднє припинення вогню. Але православний світ побачив, що для російських загарбників Великдень нічого не означає. Це для них просто червона дата в календарі, для якої потрібні спеціальні слова, спеціальна поведінка, але не те, що називається вірою, і не те, що називається християнським добром. Російська армія зробила цей Великдень червоним не тільки формально в календарі, а й червоним від крові. Християни такого б не зробили, маючи можливість встановити мир. Тож тримати свічку в руках у храмі ще не означає бути християнином. Їсти або навіть святити паски щороку – цього також замало, щоб бути людьми, щоб бути християнами. І я вдячний усім нашим поліцейським, усім працівникам Служби безпеки України, усім взагалі, хто відповідав за безпеку на Великдень, за те, що вчора не допустили жодної провокації. Усього того, що російські пропагандисти анонсували напередодні. Збройні Сили України стримують атаки російських військ на ключових напрямках. У Харківській області – на Ізюмському напрямку, на Донбасі – особливо біля Попасної, в Маріуполі, де триває опір захисників міста, у південних районах, де окупанти намагаються перейти в наступ. Повітряні тривоги сьогодні вранці знову були майже по всій території нашої держави. Вінницька область, Рівненська, Львівська, Одеська – ракетна загроза. Росія не полишає спроб зламати наш опір, щоб... Досягти чого? В окупованих районах або вже настала гуманітарна катастрофа, або залишається дуже мало часу до неї. Не вистачає базових продуктів, не вистачає ліків. У людей немає засобів для нормального існування, немає елементарної безпеки. Немає всього того, що було до 24 лютого. Що було в Донецьку й Луганську до 2014 року. Всього того, що ми обов&#x27;язково повернемо після звільнення нашої землі. Продовжуємо робити все для вигнання окупантів та відновлення миру для всіх наших людей. Ключовий елемент цього процесу – міцність Збройних Сил України. Наявність достатньої кількості та якості зброї, достатньої кількості та якості боєприпасів. Допомога Україні була питанням номер один на переговорах з представниками Сполучених Штатів Америки, які вчора прибули у Київ, – Держсекретарем Ентоні Блінкеном і міністром оборони Ллойдом Остіном. Наші переговори з ними були достатньо довгими – понад три години – і змістовними. Обнадійливими і, що важливо, результативними. Я вдячний народу Сполучених Штатів Америки та особисто Президенту Байдену за потужну й щиру підтримку, яку ми одержуємо. Це реальні речі, які посилюють не лише нашу державу, а й демократію в цілому. Ми однаково зі Сполученими Штатами розуміємо: коли демократія виграє в одній країні, вона виграє в усьому світі. Коли свободу захищають в одній країні, її захищають в усьому світі. Узгодили з американською стороною подальші кроки для зміцнення Збройних Сил України, задоволення всіх пріоритетних потреб нашої армії. Серед іншого це стосується й підготовки до великої міністерської зустрічі в Німеччині у вівторок – зберуться сорок міністрів оборони держав-партнерів. Ключове питання – захист України, захист свободи на сході Європи. Обговорили шляхи посилення санкцій. Той факт, що Росія не шукає миру й демонстративно вбиває навіть на Великдень, свідчить, що потрібен більший санкційний тиск. Потрібно перекрити всі можливості Росії обходити санкції. Тож ми передали партнерам спеціальний План щодо посилення санкцій проти Російської Федерації, який розробила міжнародна експертна група під керівництвом Андрія Єрмака та Майкла Макфола. Окремий пункт переговорів – фінансова підтримка для України. Коли тиранія має колосальний фінансовий ресурс від експорту нафти й газу, питання фінансової підтримки свободи стає життєво важливим. Почув повне розуміння цієї позиції від американських друзів. Не тільки в контексті допомоги Україні зараз, у час війни, а й для післявоєнної відбудови. Продовжили й обговорення питання про безпекові гарантії для України. Впевнений, що Сполучені Штати можуть бути лідером серед майбутніх країн – гарантів безпеки України. Основна мета для нас усіх – зробити Європу та світ безпечнішим після війни, гарантувати, що архітектура безпеки спрацює у випадку будь-яких нових загроз. Був радий почути від наших друзів підтвердження того, що Посольство Сполучених Штатів знову запрацює в Києві найближчим часом. Також відбудеться й призначення нового Посла США в Україні. Це дуже корисний жест підтримки нашої держави. Провів важливу розмову з Президентом Туреччини Ердоганом. Про ситуацію в Маріуполі та необхідність евакуації цивільних і поранених, про необхідність негайного обміну заблокованих українських військових. Обговорили переговорний процес з Росією, оборонні питання. Детально торкнулися й загрози світовому продовольчому ринку, спровоковану Росією, яка заблокувала наші чорноморські порти. Зростання цін на продовольство вже досягло критичного рівня у багатьох країнах. Але це тільки початок. Якщо Росія не почне шукати мир, питання продовольчої безпеки в багатьох країнах перетвориться на питання фізичного виживання мільйонів людей, а отже, й стабільності державних систем. Дедалі більше політичних лідерів світу усвідомлюють цю загрозу. Тож очікуємо більшого тиску на Росію. Привітав Президента Франції Макрона з перемогою на виборах. Вночі говорили з паном Президентом. Україна завжди цінуватиме його підтримку, завжди буде вдячною за допомогу Франції. Переконаний, ми зможемо зробити разом з Францією, разом з Президентом Макроном ще дуже й дуже багато для захисту нашої спільної свободи, нашої єдиної Європи. Вчора ж пізно ввечері після всіх зовнішньополітичних справ підписав важливі укази про нагородження наших героїв. Державними нагородами України відзначені 188 військовослужбовців Збройних Сил України і п&#x27;ятеро працівників Служби безпеки України. Звання Героя України присвоєно полковнику Чаюку Денису Валентиновичу, заступнику командира 128-ї окремої гірсько-штурмової бригади, за особисту мужність та результативність у боях з окупантами, за знищення техніки й живої сили ворога. Слава всім нашим героям! Вічна пам&#x27;ять кожному, хто віддав життя за Україну! Слава Україні!</p>
  <div class="source"><a href="https://www.president.gov.ua/news/pravoslavnij-svit-pobachiv-sho-dlya-rosiyi-velikden-nichogo-74541">https://www.president.gov.ua/news/pravoslavnij-svit-pobachiv-sho-dlya-rosiyi-velikden-nichogo-74541</a></div>
</article>


<article>
  <h2>Україна – це справжній символ боротьби за свободу – звернення Президента Володимира Зеленського</h2>
  <div class="badges"><span class="chip">UK</span> <span class="chip">2022-04-25</span></div>
  <p>Незламний народе найсміливішої країни у світі! Сьогодні почався вже третій місяць нашої війни за нашу незалежність. Російсько-української війни. Третій місяць! 24 лютого більшість у світі навіть не вірили, що ми вистоїмо більш як тиждень. Дехто говорив – три дні. Ще місяць тому доводилося переконувати різні держави, що ставка на Україну – виграшна. А тепер... Тепер усі це знають. Завдяки хоробрості, мудрості наших захисників, завдяки сміливості всіх українців, всіх українок наша держава – це справжній символ боротьби за свободу. Всі у світі – і навіть ті, хто нас не підтримує відкрито, – погоджуються, що саме в Україні зараз вирішується доля Європи, доля глобальної безпеки, доля демократичної системи. А передусім те, яким бути та чи бути взагалі життю в центрі та на сході нашого континенту. Буча, Бородянка, Гостомель, Охтирка, Чернігів і Суми, Ізюм, Харків, Волноваха, Золоте, Сєвєродонецьк, Рубіжне, Попасна й Маріуполь... Ракетами по Одесі й Краматорську, Житомиру, по Львову, Кременчуку і Кривому Рогу... По всіх містах і громадах України… Росія показала, що вона хоче й може принести Європі насправді. Що вона може принести в Кишинів, у Тбілісі, у Гельсінкі, у Вільнюс, у Варшаву, у Прагу, у всі міста й країни, які російські державні пропагандисти вже давно-давно відкрито позначають як нібито ворогів для Москви. Росія розпочала проти України наступ за багатьма напрямками. Ракетні удари, авіанальоти, артилерія, танки – все! Російські війська не жаліли нічого. Засобів, щоб убивати нас, убивати українців і руйнувати нашу землю. За два місяці вони використали проти нас понад тисячу сто ракет, незліченну кількість авіабомб, артилерії. Вони катували, грабували, розстрілювали. Вони мінували нашу землю. Перетворювали мирні міста й села на пекло. Частину українських міст і громад знищили просто до каміння. Але так нічого й не досягли. І не досягнуть. Херсон, Каховка, Мелітополь, Дніпрорудне, Енергодар та інші наші міста, куди російські окупанти тимчасово зайшли, так і не підкорилися їм. Люди показали своїм протестом, своїм ставленням до окупантів, що Україна обов&#x27;язково переможе. Росія хоче розіграти десь на нашій землі бутафорський «референдум»? Якщо навіть і спробують, це буде так само ганебно, як і все інше, що «накреативили» у Москві для окупації України. Харківська область, Донецька, Луганська – ніде російські військові не побачили навіть крихти підтримки, на яку вони так сильно розраховували. Але вони побачили, що це – зовсім інша держава. Вони побачили, що тут – зовсім інші люди. Люди, які впевнені в собі. Які вірять у свою державу. Які вміють поважати інших, бо поважають себе. Які не хочуть захоплювати чужого, але не віддадуть нічого свого. Які будуть захищати кожне місто, кожну вулицю, кожне поле. За два місяці бойових дій 9 тисяч 781 захисник України був відзначений державними нагородами. Звання Героя України присвоєно 142 нашим захисникам. Українці й українки проявили по-справжньому масову готовність захищати Україну. Будь-якого віку, будь-якого майнового стану, будь-якої освіти – українці й українки однаково стали на захист держави. Ця війна стала по-справжньому народною для України. І показала, що на всій нашій території – від сходу до заходу, від півночі до півдня – українська ідея однаково сильна, однаково всенародна. Станом на цей час вдалося деокупувати вже 931 населений пункт. Ще багато міст і громад перебувають під тимчасовим контролем російської армії. Але я не маю сумнівів, що це лише питання часу, коли ми звільнимо нашу землю. Росія може витрачати колосальні ресурси на те, щоб підтримувати війну. На те, щоб протистояти навіть усьому вільному світу. Може забирати у своїх людей все, що могло б розвивати саму Росію, і спрямовувати цей потенціал на те, щоб знищувати життя сусідів. Але уроки історії добре відомі. Якщо збираєшся будувати тисячолітній Рейх – програєш. Якщо збираєшся знищити сусідів – програєш. Якщо хочеш відновити стару імперію – ти програєш. І якщо пішов проти українців – програєш. За два місяці створена глобальна антивоєнна коаліція. Проти Росії вже запроваджені санкції, які забрали в неї майбутнє. Україна отримує допомогу від десятків країн. Це підтримка зброєю, фінансами, необхідними товарами, політична підтримка безпосередньо. Максимально прискорюємо наш рух у Європейський Союз. Вже пройшли історичний момент, важливий етап – з отриманням і заповненням спеціального опитувальника, який надавали кожній державі перед тим, як вона набувала статусу кандидата в члени ЄС. Уже зараз, коли війна ще триває, ми створюємо необхідну базу для відновлення України. Це міжнародні домовленості різного рівня, це створення спеціальних фондів для відбудови нашої держави. Уже зараз, коли Росія ще намагається захопити нашу територію, ми демонструємо, що дамо вільній Україні більше можливостей для розвитку, ніж Росія може дати не тільки окупованій частині нашої території, а й своїй власній території, своїй власній державі. Очевидно, що кожного дня – а особливо сьогодні, коли почався третій місяць нашого опору, – усіх в Україні турбує питання про мир. Про те, коли це все закінчиться. Про те, коли і що може стати перемогою для України. На це питання одночасно і є, і немає простої відповіді. Коли буде перемога, її відчує кожен. Коли настане мир, його побачить кожен. Але щоб це сталося – і сталося швидше – ми повинні думати не про те, коли й що це буде. Ми повинні думати кожного дня про те, як зробити перебування окупантів на нашій землі ще нестерпнішим. Україна готова до миру. Була готова й тоді, коли війна тривала на Донбасі. Готова й зараз, коли російське вторгнення стало повномасштабним. Але щоб Росія шукала мир, кожен українець і українка ще мають боротися. Мають захищати свободу. Бо кожен день боротьби зараз – це плюс роки й роки мирного життя після цієї війни. Після нашої перемоги. Як завжди перед записом звернення, підписав укази про нагородження наших героїв. Державними нагородами відзначені ще 269 військовослужбовців Збройних Сил України та дев&#x27;ять військовослужбовців Головного управління розвідки. Вічна слава всім, хто став на захист держави! Вічна вдячність усім, хто допомагає нам вистояти! Вічна пам&#x27;ять кожному, хто віддав життя за Україну! Слава Україні!</p>
  <div class="source"><a href="https://www.president.gov.ua/news/ukrayina-ce-spravzhnij-simvol-borotbi-za-svobodu-zvernennya-74569">https://www.president.gov.ua/news/ukrayina-ce-spravzhnij-simvol-borotbi-za-svobodu-zvernennya-74569</a></div>
</article>


<article>
  <h2>Вільний світ має право на самозахист і саме тому буде допомагати Україні ще більше – звернення Президента Володимира Зеленського</h2>
  <div class="badges"><span class="chip">UK</span> <span class="chip">2022-04-26</span></div>
  <p>Українці! Українки! Усі наші захисники й захисниці! Щороку 26 квітня світ згадує Чорнобильську катастрофу, найстрашнішу атомну катастрофу в історії людства. Але цьогоріч замало просто згадати Чорнобиль. І замало сказати традиційні слова вдячності героям-ліквідаторам. Замало нагадати, чому і як стала можливою та катастрофа. Замало повторити висновки, які кожна розумна людина й кожне адекватне суспільство мають зробити. Бо цього року Росія створила нові загрози, які могли б перевершити навіть ту найстрашнішу аварію. Я пригадую ніч 4 березня, коли стало відомо про пожежу на Запорізькій АЕС. Коли російські танки обстрілювали станцію. Вони точно знали, по якому обʼєкту ведуть вогонь. Але в них був наказ за будь-яку ціну захопити об&#x27;єкт. Їх не хвилювало нічого. Не хвилювало, що Запорізька станція – найбільша у Європі. Вони й не думали, скільки там енергоблоків і чим може завершитися обстріл. Тієї ночі я говорив зі світовими лідерами. З усіма, хто міг вплинути на події й зупинити Росію. Говорив з Президентом Байденом, з канцлером Шольцом, з Президентом Європейської ради Шарлем Мішелем, з Президентом Польщі Анджеєм Дудою... Говорив з директором МАГАТЕ паном Гроссі. Якби світ не прокинувся тієї ночі, ми б сьогодні вже не згадували про Чорнобиль, бо всі думки були б про те, що Росія наробила на Запорізькій АЕС. Це навіть дивує, як швидко й повністю Росія – ціла держава – може забути про найстрашнішу катастрофу, яку пережили і її люди також. Ліквідацією наслідків Чорнобильської аварії у 1986 році займалися не тільки українці, а й білоруси, росіяни й інші. Про ту катастрофу мали б розповідати і в російських школах. Мали б нагадувати в Росії щороку 26 квітня, як це роблять в усьому цивілізованому світі. А замість цього прямо сьогодні вони запустили три ракети проти України так, що вони пролетіли безпосередньо над блоками наших атомних станцій. Причому одразу трьох атомних станцій. Над Запорізькою, над Хмельницькою та Південно-Українською АЕС. Що це таке? Вони що, погрожують? Чи вони пристрілюються? Просто немає слів... Виявляється, що вони не усвідомлюють, що таке Чорнобиль. Від слова «взагалі». Російські війська, які намагалися наступати на Київ через Чорнобильську зону, використовували цю закриту територію як військовий плацдарм. Вони облаштовували позиції на землі, на якій просто заборонено навіть стояти. Вони ганяли бронетехніку по території, де захоронені забруднені радіацією матеріали й де кількість радіоактивних часток просто зашкалює. Вони зруйнували пункти дозиметричного контролю. Зламали й розікрали систему контролю радіаційного стану на ЧАЕС. Розграбували ядерну аналітичну лабораторію... Вони вкрали навіть забруднені речі, які конфіскували в порушників правил зони відчуження! Лише завдяки професійності й сумлінності наших фахівців, які працюють на Чорнобильській станції та на інших об&#x27;єктах Чорнобильської зони, вдалося врятувати Україну, врятувати Європу від нової катастрофи. Лише завдяки професійній команді Запорізької АЕС та всієї нашої атомної галузі вдається в умовах війни забезпечувати безаварійну роботу станцій. Сьогодні у Києві з візитом перебував директор МАГАТЕ пан Гроссі. Обговорили з ним всі небезпеки, створені Росією, та шляхи можливого впливу на ситуацію, щоб убезпечити Європу та світ від абсолютно безвідповідальних дій Російської Федерації. Також нагородив сьогодні наших героїв – працівників зміни на Чорнобильській станції, які не залишили об&#x27;єкт, які підтримували роботу ЧАЕС попри загрозу своєму життю і попри нерозуміння окупантами навіть елементарних основ радіаційної безпеки. Вважаю, що після всього, що російські військові зробили в Чорнобильській зоні та на Запорізькій АЕС, ніхто у світі не може почуватися безпечно, знаючи, яка кількість атомних обʼєктів, ядерної зброї та відповідних технологій є в російської держави. Якщо в Росії забули, що таке Чорнобиль, то це означає, що потрібен глобальний контроль над російськими атомними об&#x27;єктами і ядерними технологіями. Говорив сьогодні з Премʼєр-міністром Японії. Зокрема, про небезпеки, створені Росією. Про ситуацію на полі бою в Україні. Подякував Японії за потужний санкційний пакет, за підтримку й за лідерство, яке необхідне, щоб примусити Росію до миру й до визнання фундаментальних основ міжнародного права. Обговорили також післявоєнне відновлення України й можливу роль Японії у майбутніх безпекових домовленостях. З візитом у Києві побував Премʼєр-міністр Румунії. Подякував за оборонну й політичну підтримку. Обговорили з ним не тільки двосторонню взаємодію між нашими державами та спільну роботу заради захисту свободи ц Європі, а й взаємодію на рівні Євросоюзу. Розглядаємо однаково з Румунією як перспективи, так і загрози для європейської єдності, зокрема в Чорноморському регіоні. Домовилися працювати разом ще більш наполегливо, щоб гарантувати безпеку в нашому регіоні. Сьогодні в Німеччині відбулася важлива зустріч на рівні міністрів оборони держав – партнерів України. Ключове питання – посилення захисту всієї Європи від агресивних амбіцій Росії. У вільному світі вже майже не залишилося тих, хто не розумів би, що війна Росії проти України – це лише початок. Фінальною метою керівництва Росії є не просто захоплення території України, а розшматування всього центру і сходу Європи та глобальний удар по демократії. Тож вільний світ має право на самозахист. І саме тому буде допомагати Україні ще більше. Я вдячний Великій Британії й особисто Прем&#x27;єр-міністру Борису Джонсону за швидку й позитивну реакцію на наш запит про лібералізацію торгівлі. Саме зараз це особливо важливо для підтримки нашої держави. Британія оголосила про скасування всіх без винятку мит і квот на імпорт українських товарів. Це дасть нам змогу зберегти тисячі робочих місць в умовах війни й забезпечити суттєву активізацію економічних відносин з Британією. Очікуємо аналогічних рішень від інших партнерів. Хочу підкреслити, що це важливо не тільки для нашої країни, не тільки для кожної з країн-партнерів. Це додає стабільності глобальним ринкам, особливо – ринку продовольства, який через війну Росії проти України перебуває за крок від масштабної цінової кризи. Можемо уникнути кризи тільки одним шляхом – посилювати співпрацю й тиснути на Росію, щоб вона відмовилась від цієї війни. Сьогодні російські війська продовжили ракетні удари по нашій землі, зокрема в Одеській області. Продовжили атакувати наші війська під Харковом, на Донбасі. Намагаються зобразити в Херсоні та в частині Запорізької області нібито «нову владу». Міняють прапори, демонструють якихось самогубців у ролі колаборантів. А що це дає Росії? Тільки нові втрати. Буде новий санкційний пакет від Євросоюзу. Буде ще більше обмежень для торгівлі. Неминуче буде відмова абсолютної більшості країн світу від російської нафти та інших російських енергоносіїв. Жодній адекватній країні не захочеться запрошувати до співпраці «Росатом». Більшості росіян доведеться заплатити бідністю за агресивну політику керівництва їхньої держави. І кожного – я підкреслюю це – кожного воєнного злочинця й колаборанта ми встановимо, знайдемо і притягнемо обов’язково до відповідальності. Що довшою й жорстокішою буде ця війна, то більше ресурсів буде витрачено не тільки нами, а й світом на встановлення справедливості та покарання всіх винних. Настане час, коли й Росії доведеться визнати, що мир потрібен. Відвідав сьогодні в лікарні «Охматдит» Іллю Матвієнка та Кіру Обедінську. Кірі 12 років, а Іллі якраз сьогодні виповнилося 10 років. Вони жили в Маріуполі, поки не прийшла російська армія. Мама Іллі загинула під час бомбардування міста. Батько Кіри, відомий спортсмен, екс-капітан збірної України з водного поло Євген Обедінський, був убитий снайпером. Окупанти вивезли дітей із міста, фактично вкрали, і знадобилося дуже багато зусиль, щоб повернути їх. Я вдячний усім, хто долучився до цієї справи. Особливо вдячний Ірині Верещук та Андрію Єрмаку, які координували це завдання, всій нашій команді. Зараз Ілля – з бабусею, Кіра – з дідусем. З єдиними рідними людьми, які в них залишились. Допоможемо їм усім, чим потрібно. Допоможемо підняти дітей. І ми обов&#x27;язково зробимо все, щоб повернути всіх наших українських діточок в Україну. Хай у Росії ніхто не сподівається, що Україна забуде чи пробачить викрадення наших дітей, депортацію наших громадян. І знищення Маріуполя. Також подякував лікарям «Охматдиту» за їхню працю. За те, що вони за будь-яких обставин рятують життя і стараються відновити у дітей відчуття миру. Дуже дякую вам, шановні наші лікарі. Перед записом вечірнього звернення вже традиційно підписав указ про нагородження наших героїв. Державними нагородами відзначені 243 військовослужбовці Збройних Сил України. Вічна вдячність усім нашим захисникам і нашим захисницям! Вічна пам&#x27;ять кожному, хто віддав життя за Україну! Слава Україні!</p>
  <div class="source"><a href="https://www.president.gov.ua/news/vilnij-svit-maye-pravo-na-samozahist-i-same-tomu-bude-dopoma-74593">https://www.president.gov.ua/news/vilnij-svit-maye-pravo-na-samozahist-i-same-tomu-bude-dopoma-74593</a></div>
</article>


<article>
  <h2>Росія намагається спровокувати глобальну цінову кризу, та український експорт допоможе стабілізувати ринки – звернення Президента Володимира Зеленського</h2>
  <div class="badges"><span class="chip">UK</span> <span class="chip">2022-04-27</span></div>
  <p>Незламний народе найсміливішої країни! Завершується вже 63-й день нашої оборони. День, за який зроблено дуже багато. По-перше, готується важливе рішення Євросоюзу. Європейською комісією погоджено прибрати на рік усі мита й квоти на український експорт, а також призупинити дію антидемпінгових тарифів. Обговорив сьогодні деталі цієї пропозиції з Президенткою Урсулою фон дер Ляєн. Вдячний їй особисто і всім нашим європейським друзям за цей крок. Саме зараз це дасть нам змогу зберегти по максимуму економічну активність в Україні, наше національне виробництво. Але потрібно розглядати це рішення не тільки в українському контексті. Достатній обсяг експорту нашої продукції на європейський і глобальний ринки буде вагомим антикризовим інструментом. Росія намагається спровокувати глобальну цінову кризу. Щоб почався хаос на всіх базових ринках і особливо на продовольчому. Український експорт допоможе стабілізувати ринки. Отже, це вигідно не тільки нам, а й усім європейцям. Мешканцям усіх країн, по яких можуть вдарити російські деструктивні амбіції. На черзі – ще нові рішення партнерів для лібералізації нашого експорту. Також узгоджуємо з Євросоюзом, як збільшити потенціал транспортних коридорів на нашому західному кордоні. Говорив сьогодні з Президентом Індонезії. Зокрема й про продовольчу безпеку. Підкреслив, що для мільйонів людей у різних країнах загроза голоду буде зберігатися, доки Росія не почне шукати мир з Україною. Саме через цю війну, розв&#x27;язану Росією, десятки держав опинились в умовах, коли вони не можуть бути впевненими у стабільності для своїх людей. Вдячний Індонезії за підтримку територіальної цілісності й суверенітету нашої держави, за чесну й відповідальну позицію під час голосувань в ООН. Вдячний також за запрошення взяти участь у саміті «Великої двадцятки» цьогоріч. Відбулась розмова з Прем&#x27;єр-міністром Італії. Подякував пану Драґі за долучення до розслідування злочинів, скоєних російськими військовими. Поінформував про ситуацію в зонах бойових дій. Цінуємо підтримку Італією справді ефективних санкцій, які здатні припинити війну. Цього тижня керівництво Росії почало нову серію енергетичного шантажу європейців. Рішення обірвати постачання газу в Польщу та Болгарію – черговий аргумент на користь того, що ніхто у Європі не може сподіватися на збереження будь-якої нормальної економічної співпраці з Росією. Росія розглядає як зброю не тільки газ, а й будь-яку торгівлю. Просто очікує моменту, коли тим чи іншим торговельним напрямком можна скористатися. Або скористатися, щоб шантажувати європейців політично. Або щоб посилити російську воєнну машину, яка розглядає об&#x27;єднану Європу як мішень. Тому що швидше всі у Європі визнають, що не можна залежати в торгівлі від Росії, то скоріше можна буде гарантувати стабільність європейським ринкам. Сьогодні відбулося засідання Конгресу місцевих та регіональних влад. Перше засідання за час повномасштабної війни. Обговорили комплекс питань. Зокрема, відбудову нашої країни. Вже опрацьовуємо всі деталі, щоб проект післявоєнної відбудови реалізовувався швидко. максимально ефективно. Підкреслив, що від місцевої влади очікуємо конкретних запитів і пропозицій. Щоб ми могли говорити предметно з нашими партнерами, з Європейським Союзом, з міжнародними донорами. Громади мають надати всю інформацію щодо зруйнованого житла, усіх пошкоджених обʼєктів. Обговорили, як і в якій послідовності будувати, як організувати викуп готового житла. Наша мета – не просто відновити все, що було зруйноване окупантами. А й розв&#x27;язати застарілі проблеми, які є з житловими чергами тощо. Щоб усі військовослужбовці, рятувальники, поліцейські, усі, хто працює на державу, були забезпечені власним житлом. Заслухали сьогодні на Конгресі доповіді щодо якнайшвидшого забезпечення житлом переселенців. Щодо взаємодії між центральною та місцевою владою у громадах, які тимчасово окуповані. Обговорили питання розвитку територіальної оборони й координацію між місцевою владою та правоохоронцями. Хочу сьогодні особливо підтримати українців на півдні нашої держави. В Херсоні, в усіх громадах області, в тимчасово окупованих районах Запорізької області. Вдячний кожному й кожній, хто не здається. Хто протестує. Хто ігнорує окупантів і демонструє тим маргіналам, які стали колаборантами, що в них немає майбутнього. Що сильнішим буде наш опір зараз, то більше несприйняття будуть бачити окупанти, то швидше нормальне життя повернеться на нашу землю. Збройні Сили України продовжують бити загарбників на всій території, де тривають бойові дії. Я вдячний кожному нашому захиснику, кожній захисниці, які роблять все, щоб Росія програла. Маріуполь, Марʼїнка, Попасна, Сєвєродонецьк, Ізюм, Рубіжне, Дніпрорудне, Мелітополь та всі інші наші міста й громади, які зараз в епіцентрі боротьби за Україну. Саме там виборюється майбутнє для нашого народу. Вдячний всім, хто наближає нашу перемогу! Щойно підписав укази про нагородження наших героїв. Державними нагородами України відзначені 173 військовослужбовці Збройних Сил України. Звання Героя України присвоєно генерал-лейтенанту Наєву Сергію Івановичу, командувачу Обʼєднаних сил Збройних Сил України. Вічна слава кожному й кожній, хто став на захист нашої держави! Вічна памʼять усім, хто віддав життя за Україну! Слава Україні!</p>
  <div class="source"><a href="https://www.president.gov.ua/news/rosiya-namagayetsya-sprovokuvati-globalnu-cinovu-krizu-ta-uk-74621">https://www.president.gov.ua/news/rosiya-namagayetsya-sprovokuvati-globalnu-cinovu-krizu-ta-uk-74621</a></div>
</article>


<article>
  <h2>Разом із союзниками ми точно можемо зупинити російську агресію та надійно захистити свободу у Європі – звернення Президента України</h2>
  <div class="badges"><span class="chip">UK</span> <span class="chip">2022-04-28</span></div>
  <p>Українці! Українки! Усі наші захисники й захисниці! Сьогодні маємо серйозні новини для нашої держави, для нашого захисту. По-перше, Сполучені Штати підготували новий пакет підтримки для України. На 33 мільярди доларів. Зокрема, понад 20 мільярдів можуть піти на оборону. Ще понад 8 мільярдів доларів заплановані на економічну підтримку. Ще 3 мільярди доларів будуть спрямовані на гуманітарну допомогу. Це дуже важливий крок Сполучених Штатів. І я вдячний за нього американському народу й особисто Президенту Байдену. Сподіваюся, Конгрес швидко підтримає цей запит на допомогу нашій державі. Президент Байден цілком справедливо сказав сьогодні, що цей крок – недешевий. Але негативні наслідки для всього світу від російської агресії проти України та проти демократії настільки масштабні, що в порівнянні з ними ця підтримка Сполучених Штатів є необхідною. Разом ми точно можемо зупинити російську агресію та надійно захистити свободу у Європі. Працюємо також і над тим, щоб спрямувати заблоковані активи російських підсанкційних осіб і російської держави для компенсації Україні за цю війну та для відбудови нормального життя. Триває розслідування злочинів російських військових, які були скоєні проти наших людей. Позиція України абсолютно чітка – кожен російський злочинець має бути й буде притягнутий до відповідальності. Ким би вони не були і де б вони не ховалися, ми всіх їх знайдемо та примусимо відповідати. Перші десять російських військових із 64-ї мотострілецької бригади Сухопутних військ Росії, які скоїли злочини проти наших людей у Бучі Київської області, отримали статус підозрюваних. Відомі їхні прізвища. Встановлено, що вони робили. Ми знаємо про них та їхні діяння всі деталі. І кожного знайдемо. Як знайдемо й усіх інших російських нелюдів, які вбивали, які катували українців. Які знущалися з наших людей. Які знищували будинки та цивільну інфраструктуру в Україні. Жоден із цих покидьків не втече від відповідальності. Втім, дехто з них все ж може не дожити до суду та справедливого покарання. Але тільки з однієї причини. Цю російську бригаду перекинули на Харківщину. Там вони отримають відплату від наших військових. Сьогодні у Києві з візитом був Прем&#x27;єр-міністр Болгарії Кирил Петков. Провели з ним дуже предметні й дуже теплі переговори. Болгарія – серед тих держав, які принципово та швидко відреагували на російську агресію. Я вдячний і уряду Болгарії, і болгарському народу за те, що вони не зволікали, щоб підтримати нашу державу. Обговорили з паном Петковим оборонні, енергетичні, транспортні питання, санкційний тиск на Росію, який необхідний заради миру. Обговорили нашу взаємодію на рівні Євросоюзу. Дуже важлива домовленість – щодо ремонту нашої військової техніки на болгарських виробничих потужностях. Інше питання, яке ми погодили, – щодо постачання української електрики в Болгарію та використання потужностей Трансбалканського газопроводу спільно з болгарською стороною. Вдячний Болгарії за можливість використання порту Варна для експорту нашої аграрної продукції. Був в Україні сьогодні й Генеральний секретар ООН Антоніу Гутерріш. Дуже важливо, що пан Генеральний секретар побував у Бородянці Київської області та на власні очі побачив, що там наробили російські окупанти. Сотні українських міст і сотні громад пережили те саме, що й Бородянка, і Буча. Російська армія в Україні свідомо та без жодних сумнівів розтоптала все, на чому був заснований глобальний порядок після Другої світової війни. Статут ООН, міжнародні конвенції, декларації, права людей і держав... Усе те, що має гарантувати свободу й безпеку у світі, просто зруйноване російськими агресивними діями. Тож ключовим питанням на переговорах з паном Генеральним секретарем ООН було, як нам зупинити російську агресію. І це не просто питання про Україну, про нашу долю. Це питання про долю ООН, про долю міжнародного права, про долю багатьох народів – і не тільки сусідів Росії, які можуть стати наступними жертвами агресивних амбіцій Москви. Звичайно, на переговорах багато уваги ми приділили тому, як врятувати наших людей із Маріуполя. Вважаю, що з допомогою ООН можливо організувати евакуаційну місію. Україна готова до цих кроків. Але потрібно також, щоб і російська сторона поставилася до цього питання без цинізму та реально виконувала те, про що говорить. У Москві заявляли про те, що вони нібито припинили вогонь у Маріуполі. Але бомбардування позицій захисників міста триває. Це воєнний злочин, який російські військові здійснюють буквально на очах в усього світу. Російські удари по Маріуполю не припинялися навіть тоді, коли пан Генеральний секретар ООН був на перемовинах у Москві. І сьогодні, одразу після завершення наших перемовин у Києві, у місто полетіли російські ракети. П&#x27;ять ракет. І це багато говорить про справжнє ставлення Росії до глобальних інституцій. Про намагання російського керівництва принизити ООН і все, що уособлює Організація. А отже, це вимагає відповідної потужної реакції. Російські ракетні удари по Україні, по Києву, Фастову, Одесі, Хмельницькому та інших містах, укотре засвідчують: ще не можна розслаблятися. Не можна думати, ніби війна вже закінчується. Нам ще потрібно боротися. Ще потрібно гнати окупантів. Сьогодні російська армія продовжила спроби наступу на сході нашої держави, на Донбасі. Пробує просуватися в південних регіонах. Збройні Сили України стримують загарбників. І я вдячний кожному нашому захиснику, кожній нашій захисниці, які утримують позиції. Робимо все для того, щоб допомогти нашій армії, щоб забезпечити військових усією необхідною зброєю. Кожного разу в контактах з партнерами я наголошую на тому, що зброя для України саме зараз, саме тих видів, які ми запитуємо, і саме тоді, коли ми її потребуємо, – це порятунок не тільки для наших людей. Це порятунок для всіх вас – для всієї Європи. Вдячний тим із партнерів, хто це розуміє. І хто допомагає переконати інших. Перед записом вечірнього звернення підписав указ про нагородження наших героїв. Державними нагородами відзначені 214 військовослужбовців Збройних Сил України. Із них 14 – посмертно. Вічна пам&#x27;ять усім, хто віддав життя за Україну! Вічна слава всім, хто став на захист держави! Слава Україні!</p>
  <div class="source"><a href="https://www.president.gov.ua/news/razom-iz-soyuznikami-mi-tochno-mozhemo-zupiniti-rosijsku-agr-74653">https://www.president.gov.ua/news/razom-iz-soyuznikami-mi-tochno-mozhemo-zupiniti-rosijsku-agr-74653</a></div>
</article>


<article>
  <h2>Ленд-ліз та інші програми підтримки України – це доказ, що свобода й нині уміє захищатися від тиранії – звернення Президента Володимира Зеленського</h2>
  <div class="badges"><span class="chip">UK</span> <span class="chip">2022-04-29</span></div>
  <p>Незламний народе найсміливішої країни! Завершується 65-й день нашої оборони. Ми бʼємо окупантів на всіх напрямках, де вони пробують наступати. Жорстка ситуація на Харківщині. Але в наших військових, у наших розвідників є важливі тактичні успіхи. На Донбасі окупанти роблять усе, щоб знищити будь-яке життя на цій території. Постійні жорстокі бомбардування, постійні російські удари по інфраструктурі та житлових районах свідчать про те, що Росія хоче зробити цю територію безлюдною. Тому оборона нашої землі, захист наших людей – це буквально боротьба за життя. Для Лисичанська, Сєвєродонецька, Попасної, Краматорська, Слов&#x27;янська, Мар&#x27;їнки та всіх інших міст і громад Донбасу, які російські війська хочуть перетворити на руїни, у цій війні вирішується абсолютно все. Тільки якщо Україна вистоїть, вони будуть жити. Якщо ж російським загарбникам вдасться реалізувати їхні плани хоча б частково, то в них іще вистачить артилерії та авіації, щоб зруйнувати до каміння увесь Донбас. Як вони зробили це з Маріуполем. У місті, яке було одним із найбільш розвинутих у регіоні, – просто російський концтабір посеред руїн. І порядки окупантів у тій частині Маріуполя, яку вони, на жаль, поки що контролюють, несуттєво відрізняються від того, що робили нацисти на захопленій території сходу Європи. Але російським військовим вдається бути навіть цинічнішими, ніж нацистам 80 років тому. Тодішні загарбники хоча б не розповідали, що це маріупольці та захисники міста самі себе обстрілювали і вбивали. Я вдячний Сполученим Штатам, Президенту Байдену та Конгресу за аналог знаменитої програми ленд-лізу, яка дуже допоможе в боротьбі проти Росії, проти російських загарбників. Яка дуже допомогла в боротьбі проти нацистів у часи Другої світової війни. Я впевнений, зараз ленд-ліз допоможе Україні та всьому вільному світу подолати ідейних спадкоємців нацистів, які розв&#x27;язали війну проти нас на нашій землі. Ленд-ліз та інші програми підтримки України – це конкретний доказ того, що свобода й нині уміє захищатися від тиранії. Уряд України сьогодні розглядав питання ліквідації дефіциту на ринку пального. Черги та зростання цін на заправках є в багатьох областях нашої держави. Окупанти цілеспрямовано знищують інфраструктуру для виробництва, постачання та зберігання пального. Росія також заблокувала наші порти, і тому миттєвих рішень для заповнення дефіциту немає. Але урядовці обіцяють, що протягом тижня, максимум – двох буде забезпечена така система постачання пального в Україну, яка зможе не допускати дефіциту. Після російського ракетного удару по Кременчуцькому нафтопереробному заводу це складне завдання. Але урядовці разом із постачальниками пального, разом із трейдерами та мережами мають виконати й це завдання, хоч би як було складно. Впевнений, виконають. Маємо брати у Європейському Союзі стільки пального, скільки необхідно зараз для наших громадян. Посол Великої Британії в Україні Мелінда Сіммонс сьогодні повернулася в Київ. Зараз уже 27 іноземних дипломатичних представництв працюють у столиці нашої держави. І це надзвичайно важливий жест підтримки України, за який ми всім їм вдячні. Такі жести разом із потужною оборонною, фінансовою та політичною підтримкою з боку вільного світу означають, що з кожним днем для Росії все очевидніша необхідність припинити війну. Програш окупантів – безальтернативний. У тимчасово окупованих районах Херсонщини колаборанти розповідають, що нібито готуються до переходу в «рубльову зону». Будь-які спроби перевести нашу територію в адміністративну, валютну чи будь-яку іншу систему Росії означатимуть тільки одне: сама Росія від цього й постраждає. Наші відповіді, санкції та інше реагування вільного світу на агресивні дії Росії не забаряться. Триває розбір завалів у Києві, куди вчора, під час візиту Генсека ООН Антоніу Гутерріша, ударили російські ракети. Прикро, але таке свідоме й жорстоке приниження Організації Обʼєднаних Націй з боку Росії залишилося без потужної відповіді. Сьогодні стало відомо, що від удару російської ракети по житловому будинку в Києві загинула журналістка, співробітниця «Радіо Свобода» Віра Гирич. Вона стала двадцять третім працівником медіа, чиє життя обірвалося внаслідок російського вторгнення за час із 24 лютого. Мої співчуття всім близьким, всім рідним. Вічна памʼять усім жертвам цієї війни! Сьогодні в Білій залі Героїв України в Маріїнському палаці я вручив нагороди нашим захисникам і членам родин загиблих воїнів. Ордени «Золота Зірка» отримали Герої України: підполковник Сергій Бурковський, капітан Віталій Гураль, старший лейтенант Дмитро Дозірчий, підполковник Олександр Зугравий, полковник Дмитро Кащенко, майор Олександр Кукурба, капітан Олег Пасічник, підполковник Вʼячеслав Циганков, полковник медичної служби Олександр Слєсаренко, підполковник Леонід Хода, полковник Денис Чаюк і генерал-лейтенант Сергій Наєв. Також троє військовослужбовців були удостоєні орденів «Золота Зірка» посмертно. Мав честь передати їх рідним наших героїв – сержанта Володимира Балюка, майстер-сержанта Олександра Цюпака, майора Павла Сбитова. Саме завдяки нашим героям, завдяки всім, хто став на захист нашої держави, ми можемо жити, можемо бути зі своїми рідними у своєму домі. Слава всім нашим героям! Слава Україні!</p>
  <div class="source"><a href="https://www.president.gov.ua/news/lend-liz-ta-inshi-programi-pidtrimki-ukrayini-ce-dokaz-sho-s-74669">https://www.president.gov.ua/news/lend-liz-ta-inshi-programi-pidtrimki-ukrayini-ce-dokaz-sho-s-74669</a></div>
</article>


<article>
  <h2>Ще потрібно воювати й спрямовувати всі сили, щоб вигнати окупантів, і ми це зробимо – звернення Президента України</h2>
  <div class="badges"><span class="chip">UK</span> <span class="chip">2022-04-30</span></div>
  <p>Незламний народе найсміливішої країни! Сьогодні ми відзначили День прикордонника. Зрозуміло, що в час війни не може бути святкувань. Але обов&#x27;язково підтримати українців і українок, які захищають державу у лавах прикордонної служби. З перших днів війни – і не тільки з 24 лютого, а й з 2014 року – прикордонники хоробро обороняють Україну. Виконують бойові завдання. Вони першими зустріли російських загарбників на державному кордоні. Вони зазнають щоденних обстрілів. Вони воюють пліч-о-пліч зі Збройними Силами України, з нашою Національною гвардією, з Національною поліцією, з тероборонівцями та всіма, хто став на захист нашої держави. Зокрема, воюють і в Маріуполі, героїчно захищаючи наше місто. 340 прикордонників – наших героїв. Говорив з ними сьогодні. Привітав. Подякував. Я вдячний кожному й кожній, чий професійний день був сьогодні. Мав честь вручити державні нагороди прикордонникам, які відзначились у боях за нашу державу. Окупанти збирають ще додаткові сили для нових атак проти наших військових на сході держави. Нагнали підкріплення на Харківщину, пробують посилити тиск на Донбасі. Вони втратили у боях цієї безглуздої для Росії війни вже понад 23 тисячі солдатів. Але не зупиняються. Нам известно, что российское командование готовится к новым большим потерям. В те подразделения, личный состав которых был почти полностью уничтожен или существенно ослаблен в марте-апреле, набирают новых людей. Со слабой мотивацией. Со слабым боевым опытом. Они просто хотят добрать нужное количество. Чтобы можно было бросить в наступление и эти подразделения. Российское командование прекрасно понимает, что еще тысячи российских солдат будут убиты и тысячи будут ранены в ближайшие недели. Но зачем это самим российским солдатам? Зачем это их родным? Российские командиры врут своим солдатам, когда говорят, что тех ждет какая-то серьезная ответственность за отказ воевать. И при этом не рассказывают, например, о подготовке российской армией дополнительных рефрижераторов для хранения трупов. Не рассказывают, какие новые «плановые» потери ожидаются генералами. Каждый российский солдат ещё может спасти свою жизнь. Вам лучше выжить в России, чем погибнуть на нашей земле. Наші захисники знищили вже понад тисячу російських танків. Майже двісті російських літаків. Майже дві з половиною тисячі броньованих бойових машин. Звісно, в окупантів ще є техніка в запасах. Так, у них ще залишаються ракети для ударів по нашій території. Але ця війна вже послабила Росію так, що вони змушені планувати навіть меншу кількість військової техніки для участі в параді в Москві. Активно комунікуємо з партнерами для посилення санкцій проти Росії. За Маріуполь, за всі зруйновані міста й громади України, за воєнні злочини проти наших людей. За ракетні та авіаудари по території України. Сьогодні окупанти знову били ракетами по Дніпропетровщині, по Одесі. Знову й знову російські війська доводять, що одесити – такі ж вороги для Росії, як і всі інші українці. Знищено злітну смугу одеського аеропорту. Ми її, звісно, відбудуємо. Але Одеса ніколи не забуде таке російське ставлення до неї. Найближчим часом очікуємо рішення щодо нафтових обмежень проти Росії. Наполягаємо на тому, що справедливою частиною санкцій щодо російської нафти має бути й блокування будь-яких спроб Росії обійти обмеження через продаж так званих нафтових сумішей. Якщо будь-яка компанія або держава буде допомагати Росії торгувати нафтою, вона так само повинна отримати санкції. Будь-яке спонсорство в інтересах російської воєнної терористичної машини має припинитися. Говорив сьогодні з Президентом Франції Еммануелем Макроном. Про різні напрямки співпраці України та Франції, передусім про оборонну. Також – про взаємодію на шляху України у Європейський Союз. Рухаємося до політичної формалізації того, що вже є де-факто: Україна стала невід&#x27;ємною частиною об&#x27;єднаної Європи. Також говорив з Прем&#x27;єр-міністром Британії Борисом Джонсом. Про оборонну підтримку для України та інші необхідні зусилля для припинення війни. Поінформував Бориса про актуальну ситуацію на полі бою в районах активних зіткнень і детально – про ситуацію на нашому сході, в Маріуполі, на півдні країни. Усі лідери вільного світу знають про те, що Росія зробила з Маріуполем. І це не залишиться без відповідальності для Росії. Багато хто з лідерів намагається допомогти врятувати наших героїчних захисників міста. Дуже детально говорили про це і з Генеральним секретарем ООН під час його візиту в Київ. Робимо все, щоб евакуаційна місія з Маріуполя все ж таки здійснилася. Провів переговори з Президентом Швейцарії Кассісом. Подякував за гуманітарну підтримку України та українців. Обговорили посередницьку роль Швейцарії в допомозі українцям, які потрапили на територію Росії. Предметно обговорили й підготовку до Конференції з післявоєнної відбудови нашої держави. Робимо все, щоб повернути нормальне життя на деокуповану частину нашої України. Роботу гуманітарних штабів уже розпочато на території 93% деокупованих населених пунктів. Активно проводимо розмінування звільненої території. Щодоби кілька десятків населених пунктів додаються до списку тих, де розмінування завершилося. 69% деокупованих населених пунктів знову з повноцінним місцевим самоврядуванням. Відновлюємо постачання електрики, звʼязок, водопостачання, забезпечення газом. Робимо все, щоб повернути нормальну медицину, освітні послуги, доступ до фінансових установ. Відновлюємо дороги. Звичайно, попереду ще дуже багато роботи. Окупанти ще досі на нашій землі і досі не визнають очевидного провалу своєї так званої операції. Ще потрібно воювати й спрямовувати всі сили, щоб вигнати окупантів. І ми це зробимо. Україна буде вільною. Будуть звільнені і Херсон, і Нова Каховка, Мелітополь, Бердянськ, Дніпрорудне і всі інші тимчасово окуповані міста й громади, у яких окупанти вдають із себе зараз нібито «господарів». Український прапор повернеться всюди, де він має бути по праву. Повернеться разом із нормальним життям, яке Росія просто не здатна забезпечити навіть на своїй власній території. Підписав указ про нагородження наших захисників – бійців Національної гвардії України. Державними нагородами відзначені 133 нацгвардійці, з них 11 – посмертно. Вічна памʼять усім, хто загинув за Україну! Вічна слава кожному й кожній, хто став на захист держави! Слава Україні!</p>
  <div class="source"><a href="https://www.president.gov.ua/news/she-potribno-voyuvati-j-spryamovuvati-vsi-sili-shob-vignati-74697">https://www.president.gov.ua/news/she-potribno-voyuvati-j-spryamovuvati-vsi-sili-shob-vignati-74697</a></div>
</article>


<article>
  <h2>Сьогодні нам нарешті вдалося розпочати евакуацію людей з «Азовсталі», будемо й надалі робити все, щоб евакуювати наших людей із Маріуполя – звернення Президента України</h2>
  <div class="badges"><span class="chip">UK</span> <span class="chip">2022-05-01</span></div>
  <p>Українці! Українки! Наші захисники, наші захисниці! Сьогодні нам нарешті вдалося розпочати евакуацію людей з «Азовсталі». Після багатьох тижнів переговорів, після багатьох спроб, різних зустрічей, людей, дзвінків, країн, пропозицій. Нарешті! Не було жодного дня, щоб ми не пробували знайти таке рішення, яке забезпечить порятунок наших людей. Сьогодні вперше за всі дні війни запрацював цей життєво необхідний коридор. Вперше було дві доби припинення вогню на цій території. Вдалося вивезти вже понад сто цивільних – передусім жінок, дітей, які рятувалися від бойових дій саме там, саме на «Азовсталі». Враховуючи всі складнощі процесу, перші евакуйовані прибудуть у Запоріжжя завтра вранці. Дай Бог, щоб усе це не зірвалося! Там їх зустрічатиме наша команда. Сподіваюся, що завтра також будуть дотримані всі необхідні умови, щоб продовжити вивозити людей із Маріуполя. Плануємо розпочати о восьмій ранку. Також я вдячний усім, хто брав участь у підготовці порятунку людей і хто забезпечує цей гуманітарний коридор. Вдячний кожному й кожній, хто домовлявся. Ірині Верещук як координатору цього процесу. Вдячний нашій розвідці. Нашій команді – Давиду, Андрію. А також партнерам, які долучилися й змогли допомогти, зокрема з ООН і Міжнародного комітету Червоного Хреста. Будемо й надалі робити все, щоб евакуювати наших людей із «Азовсталі», з Маріуполя в цілому. Організація таких гуманітарних коридорів – це один з елементів переговорного процесу, який триває. Він дуже складний. Але хоч би як було складно, вдалося врятувати понад 350 тисяч людей із районів бойових дій. Обговорив ключові питання допомоги нашій державі зі спікеркою Палати представників Конгресу США Ненсі Пелосі, яка відвідала Київ разом з делегацією Конгресу. Ми вдячні всім партнерам, хто надсилає світу й Росії такі важливі, потужні сигнали підтримки України, відвідуючи нашу столицю в цих умовах і в такий складний час. Провели з пані Пелосі чотири години дуже предметних переговорів – як то кажуть, багатоаспектних. Зокрема, про оборонне постачання, макрофінансову допомогу, санкційну політику, політичну взаємодію зі Сполученими Штатами Америки. Подякував за відродження історичної програми ленд-лізу, яка одного разу вже допомогла захистити свободу у Європі й точно може зробити це вдруге. Обговорили конкретні напрямки – як може працювати ленд-ліз, щоб якнайбільше посилити нашу державу й допомогти в боротьбі за свободу. Також подякував і за підготовку великого пакету допомоги Україні на 33 мільярди доларів США. Обговорили, яким чином можемо посилити санкції проти Росії так, щоб найбільш ефективно спонукати її до припинення війни та щоб обмежити будь-які можливості Росії обходити вже застосовані та майбутні санкції. Відчув підтримку наших ініціатив. За вагомий особистий внесок у зміцнення нашої взаємодії та особисту щиру участь у захисті свободи нагородив пані Пелосі орденом княгині Ольги. Сьогодні російські війська продовжили завдавати ударів по території нашої держави. Те, що вони обирають собі за мішені, вкотре доводить, що війна проти України для російської армії – це війна на винищення. Били по складах агропідприємств. Зруйнували склад із зерном. Обстріляли також і склад із добривами. Продовжили бити по житлових кварталах на Харківщині, на Донбасі тощо. Підтягують сили на південь країни, щоб пробувати атакувати наші міста й громади на Дніпропетровщині. Що може бути стратегічним успіхом Росії в цій війні? Чесно – не знаю. Зруйновані життя людей і спалене або вкрадене майно Росії нічого не дасть. Тільки буде збільшувати токсичність російської держави й кількість тих у світі, хто працюватиме на ізоляцію Росії. Збройні Сили України відповідають загарбникам на всі їхні удари. І будуть відповідати далі, поки окупанти не залишать нашу землю. Я вдячний усім нашим захисникам, усім нашим захисницям. Кожному й кожній, хто захищає державу і з 24 лютого, і з 2014 року. Тільки за 67 днів повномасштабної війни вже 143 нашим воїнам присвоєно звання Героя України. Понад 10 600 захисників і захисниць відзначені державними нагородами України. Вічна слава всім, хто став на захист держави! Вічна памʼять усім, хто віддав життя за Україну! Дякую вам. Слава Україні!</p>
  <div class="source"><a href="https://www.president.gov.ua/news/sogodni-nam-nareshti-vdalosya-rozpochati-evakuaciyu-lyudej-z-74705">https://www.president.gov.ua/news/sogodni-nam-nareshti-vdalosya-rozpochati-evakuaciyu-lyudej-z-74705</a></div>
</article>


<article>
  <h2>Увесь вільний світ обʼєднався, щоб ніхто не виправдовував нацизм, не вбивав дітей, не руйнував мирні міста, як це робить Росія – звернення Президента України</h2>
  <div class="badges"><span class="chip">UK</span> <span class="chip">2022-05-02</span></div>
  <p>Українці! Українки! Наші захисники й захисниці! Завершується 68-й день нашої міцної оборони. 68-й день самознищення Росії. Самознищення в усіх сенсах слова. Якщо колись у цієї держави й було те, що називається репутацією, то зараз Росія щоденно робить такі речі, які просто виключають будь-яку адекватність. Вчора наприклад міністр закордонних справ Росії відкрито й не соромлячись сказав, що найбільші антисеміти – нібито серед самих євреїв. І що нібито Гітлер мав єврейську кров. Як взагалі можна було таке сказати напередодні річниці перемоги над нацизмом? Ці слова означають, що найвищий дипломат Росії перекладає на єврейський народ провину за злочини нацистів. Немає слів. Звичайно, сьогодні щодо цих слів великий скандал в Ізраїлі. Проте ніхто не чує заперечень або виправдань із Москви. Там мовчать. А значить, погоджуються із тим, що сказав їхній міністр закордонних справ. Після російського ракетного удару по Бабиному Яру в Києві, після пошкодженої обстрілами Менори на місці масових розстрілів у Дробицькому Яру поблизу Харкова, після загибелі від російських обстрілів звичайних людей, які пережили нацистську окупацію та нацистські концтабори, такий антисемітський випад їхнього міністра означає, що в керівництві Росії забули всі уроки Другої світової війни. А може, ніколи й не вчили тих уроків. А тому питання – чи залишиться Посол Ізраїлю в Москві, знаючи таку їхню нову позицію? Чи залишаться відносини з Росією як зазвичай? Бо це все невипадково. Невипадкові слова російського міністра закордонних справ – «великого знавця гітлерізму». Невипадково російські окупанти на українській землі створюють так звані «фільтраційні табори», через які проводять тисячі наших громадян, українців. Де вбивають, катують, ґвалтують наших людей. Невипадково окупанти захоплюють цивільних і вивозять як заручників чи депортують як безкоштовну робочу силу. Невипадково вони ведуть так звану тотальну війну на знищення всього живого, після якої залишаються тільки спалені руїни від цілих міст і сіл. Щоб робити це, потрібно повністю відкинути мораль і здобутки переможців нацизму. Але якщо такі люди – в російському керівництві, це не означає, що вони можуть судити по собі про інших у Європі чи у світі. Якщо вони посилають своїх громадян вмирати десятками тисяч на чужій землі і навіть не забирають тіла вбитих із вулиць, з доріг, з полів, то це не означає, що всі інші схожі на них. Якщо серед них є люди, які самі походять з України, але підтримують винищення українців і українського, то це не означає, що всі інші відмовилися від нормальної людської моралі. Сьогодні російські війська завдали чергового ракетного удару по Одесі. Зруйнували гуртожиток. Вбили хлопчика 14 років. Поранили дівчину 17 років, у неї – осколкове поранення. Що це взагалі? Для чого? Чим російській державі загрожували ці діти й гуртожиток? А ось так вони воюють. Ось і все. У Лисичанську Луганської області від російського обстрілу згоріла гімназія, якій було понад сто років. Її побудували ще бельгійці для цього міста. Вона витримала дві світові війни. Але, як бачимо, і ця гімназія виявилася страшною загрозою для сучасної Росії. 220 українських дітей убиті російською армією за час із 24 лютого. І це ми ще знаємо не про всіх, бо не маємо доступу до тимчасово окупованих районів нашої держави. 1570 закладів освіти зруйновано або пошкоджено внаслідок обстрілів. Це трохи більше ніж за два місяці! Саме тому увесь вільний світ обʼєднався, щоб ніхто не виправдовував нацизм. Щоб ніхто не вбивав дітей. Щоб ніхто не руйнував мирні міста, як це робить Росія. Сьогодні у Києві я зустрівся з міністром закордонних справ Данії. Обговорили увесь комплекс питань наших двосторонніх відносин, передусім оборонних, фінансову та політичну взаємодію. Бачу прогрес у виконанні тих домовленостей, які були досягнуті на переговорах з Премʼєр-міністром Данії. Вдячний. Отримав хороші сигнали. Обговорили й плани щодо відбудови України після війни. І підтримку нашого руху до Євросоюзу. Вдячний за те, що Данія відновлює роботу свого посольства у нашій столиці. Це вже 29-те іноземне представництво, яке повернулося в Україну. Працюємо над новими санкційними кроками проти Росії. Найближчим часом очікуємо новий пакет від Євросоюзу. У цьому пакеті мають бути чіткі кроки на блокування доходів Росії від енергоресурсів. Дуже віримо в це. Щоб державі-терористу не передавали мільярд євро щоденно за паливо. Але також уже зараз варто готуватись і до наступних санкційних кроків. У будь-якому разі доведеться блокувати всі експортно-імпортні операції з Росією. Бо з цього вони у Москві заробляють. І навіть не зрозуміють, що міжнародне право й мир у Європі потрібно поважати. Продовжуємо робити все, щоб урятувати наших людей із Маріуполя. Евакуаційна операція триває. Завтра очікуємо також і рух гуманітарними коридорами з Бердянська, Токмака, Василівки. Збройні Сили України героїчно стримують намагання окупантів наступати. Харківський напрямок, Донбас, південь країни – всюди ситуація залишається вкрай складною. Але я вдячний кожному і кожній, нашим захисникам, які тримають оборону. Щойно підписав великий указ про нагородження наших військових. 438 військовослужбовців Збройних Сил України відзначені державними нагородами. Звання Героя України присвоєно старшому лейтенанту Тодорову Дмитру Руслановичу за особисту сміливість і надзвичайну ефективність у боях проти окупантів у Донецькій області. Вічна слава кожному, хто став на захист нашої держави! Вічна памʼять усім, хто загинув за Україну! Слава Україні!</p>
  <div class="source"><a href="https://www.president.gov.ua/news/uves-vilnij-svit-obyednavsya-shob-nihto-ne-vipravdovuvav-nac-74733">https://www.president.gov.ua/news/uves-vilnij-svit-obyednavsya-shob-nihto-ne-vipravdovuvav-nac-74733</a></div>
</article>


<article>
  <h2>Виступ Президента України Володимира Зеленського у Верховній Раді</h2>
  <div class="badges"><span class="chip">UK</span> <span class="chip">2022-05-03</span></div>
  <p>Шановний пане Прем’єр-міністре! Шановний пане Голово! Шановні народні депутати України! Пані та панове! Насамперед я хочу подякувати лідеру Великої Британії Борису Джонсону та всьому народу Сполученого Королівства. За слова, які ми чуємо. За дії, які ми бачимо. За підтримку, яку ми відчуваємо. За допомогу, яку ми реально отримуємо. За перемогу, яку ми разом точно здобудемо! ​ 8 жовтня 2020 року наші країни стали стратегічними партнерами. А 24 лютого 2022 року довели: наше партнерство – не на папері. Наше партнерство – на полі битви. Битви за спільні ідеали, битви за спільне майбутнє. Майже десять тижнів, як Російська Федерація оголосила їм повномасштабну війну та вторглася на нашу українську прекрасну землю. За цей час Україна й Британія пройшли шлях від партнерів до друзів і братів. А той, хто брехав, що друг і брат, – шлях від сусіда до окупанта й терориста. Чи це сумно? Так. Чи це лячно? Ні. Бо ці майже десять тижнів довели: не страшно, коли проти тебе такий злий ворог, якщо поруч із тобою – такий добрий друг. Такий, як Велика Британія. І лідер Борис Джонсон. І ці слова – це не лестощі, не люб’язність, це – реальність. Ми разом. Щодня ми на зв’язку. Щодня. Якщо в нас немає розмови сьогодні – це значить тільки одне: ми зайняті тим, про що домовилися під час розмови вчора. І так майже всі ці тижні, весь цей складний час. Заради однієї мети, заради однієї миті – першої секунди перемоги. І заради однієї епохи – епохи, де панує мир. В Україні, а отже, і в Європі, а отже, у світі. Я хочу подякувати Великій Британії, яка разом з нами наближає цю мить і яка готова стати гарантом нашої безпеки. І ця моя подяка – не формальність. Бо знаю, що й гарантії Великої Британії ніколи не будуть формальністю для України. Бо ці майже десять тижнів довели: ваше слово – тверде, а дії – рішучі. Без жодних «майже». Ненавиджу це слово – «майже». Так само, як і наша взаємодія та підтримка британських союзників. Передусім це зброя й техніка для наших військових, які захищають від російських окупантів і Україну, і Європу, весь світ. Не буду озвучувати всі деталі на широкий загал – нехай це щодня стає для агресора неприємним сюрпризом. Натомість можу відкрито сказати про всі інші форми підтримки. Це гуманність. І допомога нашим біженцям та внутрішньо переміщеним особам. Ліки, їжа, швидкі й пожежні машини та інша велика гуманітарна допомога. Це справедливість. І сприяння в розслідуванні воєнних злочинів Російської Федерації в Україні. Це стійкість. Макрофінансова допомога для нашої економіки. Це скасування мит, скасування квот для нашої двосторонньої торгівлі. Це відбудова нашої країни, це відбудова Києва та Київської області, до якої долучиться Велика Британія. Це важливі глобальні речі. Санкції проти Російської Федерації, ембарго на енергоносії, блокування активів. Це й звичайні, дуже прості людські, але не менш важливі, знакові речі. Синьо-жовті прапори по всій Великій Британії, на Трафальгарській площі та Даунінг-стріт. Коли нас підтримують Лондон, Единбург, Кардіфф, Белфаст, нас підтримує Ліверпуль, Манчестер та сотні інших міст цієї великої держави. Коли Україну підтримують Герцог і Герцогиня Кембриджські. Сери Пол Маккартні, Елтон Джон і Стінг. Річард Бренсон, Джоан Роулінг, подружжя Бекхемів, Бенедикт Камбербетч, музиканти Queen, Pink Floyd, Deep Purple, Ед Ширан, Г&#x27;ю Лорі, Стівен Фрай, Кіт Харінгтон, Емілія Кларк, Деніел Редкліфф і, звісно, Її Величність Королева Єлизавета ІІ. І також дуже важливо – повернення Мелінди Сіммонс і нещодавній візит Прем’єр-міністра Джонсона. У дуже складний час і в дуже потрібну мить. Наша прогулянка київськими вулицями показала світу, що відчуває серце України. І це біль. Але люди, яких ми там зустрічали, їхні слова, їхні очі, усмішки та подарунки – вже знамениті півники, такі ж, як у Бородянці, – усе це показало світу, що відчуває наша українська душа. Нескореність. Незламність. А отже, надія на перемогу. Сьогодні і я, і наш парламент, і весь український народ можуть сказати одне: ми дякуємо, Британіє! Дякуємо, друзі! Шановні народні депутати України! Погодьтеся, будь ласка: коли в цій залі панує така єдність – це безцінно! За ці майже десять тижнів я звертався до Палати громад, Конгресу США, Європарламенту, Бундестагу, Кнесету, Сейму і багатьох інших парламентарів та парламентів різних держав. Але не звертався до вас. І це не зневага, а навпаки – це велика довіра до вас. Ви тут. І ви це чудово знаєте, що відбувається у нас, що відбувається в нашій державі. Ми всі – громадяни цієї великої держави, і ви прекрасно знаєте, що робити. Я вірю: за ці майже десять тижнів це не змінилося. Я буду щасливий, якщо наступне стане для вас очевидним і безспірним. Ви – народні депутати найвеличнішої держави в сучасному світі! Впевнений у цьому! Ви – народні депутати України. Ключові слова – «народ» і «Україна». Я думаю, дрібниці, політиканство ми забудемо до мирних часів, хоча краще забути назавжди. Порядок денний Верховної Ради очевидний. Ключове слово – «порядок». Тому що немає часу на спам, на сварки й на піар – вас і так всі знають. Я думаю, важливий мудрий раціоналізм і здоровий націоналізм. Все це сьогодні для нас дуже важливо. Ви – частина великого українського війська. Ваш фронт – це законодавче поле, на якому ви маєте працювати для нашого народу, для кожного з нас, для нашої держави, для нашої перемоги. Як наша армія, як і вся країна. Працювати 24/7. Без вихідних, без зайвих емоцій, гасел тощо. Сьогодні у нас із вами – одна партія, і ця партія – Україна. Одна фракція – Україна. У нас одна монобільшість – Україна. Єдина, сильна, незалежна. І все, що їй не допомагає чи, не дай боже, гірше – шкодить, послаблює або розколює, має бути – ні! – не в меншості. Це має залишитись у минулому. Так само, як і чиїсь надії десь пересидіти. Зараз відсутність депутата виправдовують лише дві речі: його робота за кордоном або в регіонах заради інтересів нашої держави або його смерть заради інтересів держави. Інше для України не становить сьогодні жодного інтересу. Інше їй не потрібно, іншого в ній не буде! Інше йде слідом за російським військовим кораблем! Будь ласка, не витрачайте часу на зайві закони. Є важливі пріоритети для держави. Я знаю, що ви – професійні люди, ви будете це робити. Держава очікує. На другорядні ініціативи й неважливі речі не марнуйте, будь ласка, свій час, і мій час, і народу України. Мені здається, що закони мають бути вчасними, як ленд-ліз. Влучними, як наша «Стугна» і «Байрактар». І приносити користь, як «Нептун». І славу, як наше військо. І бути такими, що увійдуть в історію, як народ України!​ Слава Україні!</p>
  <div class="source"><a href="https://www.president.gov.ua/news/vistup-prezidenta-ukrayini-volodimira-zelenskogo-u-verhovnij-74737">https://www.president.gov.ua/news/vistup-prezidenta-ukrayini-volodimira-zelenskogo-u-verhovnij-74737</a></div>
</article>


<article>
  <h2>Промова Президента України в Народних зборах Албанії</h2>
  <div class="badges"><span class="chip">UK</span> <span class="chip">2022-05-03</span></div>
  <p>Шановна пані Спікер парламенту! Шановний пане Прем’єр-міністре! Шановні пані та панове депутати! Народе Албанії! Вчора мусульмани всього світу відзначали Ід аль-Фітр, що знаменує завершення Рамадану – священного для ісламу місяця посту. І я вітаю вас із цим святом. Бажаю вам того, що бажають одне одному всі українці та всі українки, – миру. Протягом цього місяця мусульмани України й усе наше суспільство не бачили жодного спокійного й мирного дня. Так ми живемо після 24 лютого. Саме так. Росія перетворила всі наші дні на смертельну небезпеку. Учора внаслідок ракетного удару по нашій Одесі, нашому південному місту, загинула дитина – хлопчик 14 років. Поранення дістала й дівчина 17 років. Кожного дня у нас така реальність. Кожного дня українці втрачають дітей від російських ударів. А вже понад 600 дітей стали жертвами цього вторгнення Росії. 220 дітей були вбиті, 406 – зазнали поранень. Сьогодні – церемонія прощання із журналісткою Вірою Гирич, яка була вбита російською ракетою у себе вдома в столиці нашої держави Києві. Ракета влучила прямо в її будинок. Звичайний багатоповерховий будинок неподалік центру столиці. Російська армія бʼє по наших містах і селах з артилерії, з авіації. Не жаліє ракет. У нашому найбільшому місті на сході країни, в місті Харкові, зруйнована пʼята частина усіх будинків. Це понад дві з половиною тисячі будинків. Вони спалені, розбиті російськими снарядами або пошкоджені обстрілами. Колись одне з найбільш розвинутих міст на березі Азовського моря – місто Маріуполь – зруйноване вщент. Там немає жодної вцілілої будівлі. Жодної, уявіть собі! Це півмільйонне місто російська армія тримала в жорстокій облозі з початку березня. Не допускаючи туди воду, їжу, ліки – нічого й нікого. І не припиняючи його бомбардувати. Це буквально випалене місто. Але можна взяти будь-яке українське місто чи село, куди зайшли окупанти, і звідти будуть дуже схожі повідомлення. Про руйнування і про вбивства. Про знущання. Про примусове вивезення людей у Росію. Про тотальне розкрадання всього, що є на нашій території. Люди старшого віку, які пережили дві окупації – ще під час Другої світової війни окупацію нацистів і зараз окупацію російської армії, – говорять про те, що 80 років тому вони не бачили такої жорстокості. От зараз бачили, як російські військові стріляють дітям в обличчя. Зараз бачили, як звичайних людей – селян, яких взяли у полон, – днями й ночами змушували лежати просто на землі за мінусових температур. Виявляється, у російських військових є спеціальний метод «боротьби» в холодну пору року з втечею полонених: вони змушують набрати воду у взуття, надіти його й ось так лежати на землі, на холоді. Люди переставали відчувати ноги, у них відмерзали пальці. Але окупанти не дозволяли їм навіть підвестися, а не те що зігрітися. У районах, звільнених від російської армії, ми постійно знаходимо поховання закатованих людей. У них звʼязані руки, сліди пострілів по руках і ногах, зламані ребра. Багатьох вбили пострілом у потилицю. Часто окупанти навіть не дозволяли закопати тіла вбитих ними людей. Тіла знаходять у лісах, у посадках, у підвалах, в колодязях. Відступаючи з нашої землі, російська армія залишила вбитих і просто на вулицях. Росії пропонувалося припинити вогонь хоча б на православну Пасху. Не було відповіді. Пропонувалося й на Песах – не було відповіді. Священність місяця Рамадан Росія також проігнорувала. Тільки вдумайтеся: 86 релігійних обʼєктів зруйновано чи пошкоджено внаслідок обстрілів. І все це – церкви, мечеті, молитовні будинки. Російська армія не намагається вберегти від своїх обстрілів навіть обʼєкти російської ж церкви! Це повне забуття моралі. Повна відмова від загальнолюдських цінностей. Повне невизнання життя як безумовної цінності. І вони не хочуть зупинятися, напавши на Україну. Вони хочуть піти далі. Намагаючись відродити тиранію найгіршого рівня, яку тільки бачили у ХХ столітті, Росія стала найбільшою загрозою всьому вільному світу. І я вдячний кожному народу, який разом з нами бореться проти цієї тиранії. Бо тільки якщо зупинимо Росію зараз і в Україні, зможемо врятувати Європу від настання нової ери – ери несвободи. Зможемо врятувати від того, що довелося пережити, зокрема, і вашому народу. Пані та панове! Народе Албанії! Я вдячний вам за те, що ви не вагалися, кого підтримати в цій боротьбі. Ви однозначно стали на бік свободи та правди. Дякую вам за конкретні кроки для України. За оборонну допомогу. За підтримку санкцій проти Росії. За те, що піклуєтеся про наших людей і приймаєте в себе наших дітей, зокрема в Дурресі. Таке ваше ставлення до українців та українок у важкий час нагадує мені про святу матір Терезу. Албанку, життя якої стало символом гуманізму для всіх у світі. Вона вчила людей, що завдяки щоденним добрим зусиллям можна перемогти зло й наблизитися до тієї святості, яку люди памʼятатимуть з покоління у покоління. Я вірю, що, працюючи разом з усіма європейцями саме так – щоденними добрими зусиллями, ми зможемо не тільки зупинити цю війну, розвʼязану Росією. А й зможемо захистити Європу в майбутньому від повторення такої загрози. Зараз, коли у Європейському Союзі обговорюється шостий санкційний пакет проти агресії Росії, ми маємо наполягати всі разом, щоб його частиною стало нафтове ембарго й реальне блокування будь-яких схем, які Росія використовує, щоб обманути вільний світ та ігнорувати санкції. Російські банки мають бути повністю відключені від світової фінансової системи. Хоч як би складно було, потрібно свідомо обмежувати торгівлю з Російською Федерацією. Бо якщо не сьогодні, то завтра Росія свідомо використає торговельні звʼязки, щоб ударити й по вашому ринку, коли захоче від вас якихось політичних поступок. Потрібно вчасно позбавити її цього інструменту. Я прошу вас закрити порти для російських суден. І обмежити приїзд російських туристів. Бо ви ніколи не можете знати, хто приїхав до вас... Може, вбивці, які були в Бучі? А може, кати Маріуполя? А може, хтось із тих, хто працює на підрив вже й вашої держави? Я вдячний Албанії за взаємодію на майданчику Організації Обʼєднаних Націй. Особливо зараз, коли ваша держава працює як непостійний член Ради Безпеки ООН. Треба зробити принципову річ і припинити використання коштів ООН для спонсорування Росії. Якщо вона порушує Статут ООН, загрожує продовольчій безпеці світу та знищує мир у Європі, вона не має права отримувати від ООН жодного цента. За час із 2014 року, коли Росія захопила наш півострів Крим і розпочала війну на Донбасі, ООН закупила в неї товарів і послуг як мінімум на два з половиною мільярди доларів. Це просто несправедливо. Неправильно. Ще десятиліття тому Україна й Албанія обрали шлях демократії та європейської інтеграції. Ми не зійшли з цього шляху. Ми разом вкладаємось у розвиток свободи і обʼєднаної Європи. І я вірю, що коли настане час ухвалювати рішення про вступ України до Європейського Союзу, ваш голос вже зможе прозвучати на нашу підтримку. Впевнений, саме зараз всі у світі проявляють свій справжній характер. Хтось великий за розмірами, але дуже маленький, коли треба бути сміливим. А хтось невеликий на мапі, але сердечність має одну з найбільших. Дякую, Албаніє! Дякую за підтримку. Дякую за цю сердечність. Слава Україні!</p>
  <div class="source"><a href="https://www.president.gov.ua/news/promova-prezidenta-ukrayini-v-narodnih-zborah-albaniyi-74745">https://www.president.gov.ua/news/promova-prezidenta-ukrayini-v-narodnih-zborah-albaniyi-74745</a></div>
</article>


<article>
  <h2>Завдаючи ударів по українських містах, Росія намагається вимістити своє безсилля, бо Україна їй не до снаги – звернення Президента Володимира Зеленського</h2>
  <div class="badges"><span class="chip">UK</span> <span class="chip">2022-05-03</span></div>
  <p>Бажаю здоров’я, українці і українки! Наші захисники й наші захисниці! Маємо нарешті результат, перший результат нашої евакуаційної операції з «Азовсталі» в Маріуполі, яку ми організовували дуже довго. Це потребувало багатьох зусиль, довгих переговорів і різного посередництва. Сьогодні до Запоріжжя прибули 156 людей. Жінки і діти. Вони були понад два місяці у сховищах. Тільки уявіть! Наприклад, дитині – шість місяців, два з яких – під землею, рятуючись від бомб, обстрілів. Нарешті ці люди в повній безпеці. Вони отримають допомогу. І я вдячний усім, від кого залежав порятунок цих людей. Хто домовлявся і хто допомагав. Вдячний кожному й кожній, хто забезпечив фізичне переміщення людей гуманітарним коридором. Безумовно, ми продовжимо робити все, щоб дістати з Маріуполя й «Азовсталі» всіх наших людей. Це складно. Але нам потрібні всі, хто там залишається: і цивільних, і військових. Не було жодного дня, щоб ми не займались цим питанням. Щоб наші люди не намагалися вирішити це питання. Так, нам вдалося досягти припинення вогню майже на три доби заради того, щоб гуманітарний коридор запрацював. Зараз російські війська не дотримуються домовленостей. Вони продовжують масовані удари по «Азовсталі». Вони намагаються штурмувати комплекс. Але мені багато разів говорили, що не вдасться врятувати жодної людини. Що це неможливо. А сьогодні 156 людей – у Запоріжжі. Це ще не перемога, але вже результат. І я вірю, що є шанс урятувати й інших наших людей. Очевидно, російські військові сьогодні вкрай нервово відреагували на наші успіхи. Різні українські міста знову стали мішенями для російських ракет, для російських ударів. Львів, Вінниця, Київська область, Дніпропетровська область, Одеса, Харківщина – такий масштаб сьогоднішніх обстрілів однозначно свідчить не про те, що в Росії є якась особлива військова мета. Завдати удару по Закарпаттю? Що конкретно це може дати Росії? Вони намагаються вимістити своє безсилля. Бо Україна їм не до снаги. Але до снаги – поки що – спалити дитячі атракціони в харківському парку Горького або зруйнувати який-небудь міст. Або взагалі склад із зерном чи житловий будинок з людьми. Що більше таких ударів – то далі Росія від цивілізації. Від того, що називається цивілізованістю. Сьогодні також маємо іще одну трагічну новину. У Рівненській області сталася жахлива дорожня аварія. Зіткнулися автобус, легковик і бензовоз. Станом на цей час – 17 загиблих. Але жертв може бути більше. Мої щирі співчуття всім, хто втратив рідних, втратив близьких. Доручив надати всю необхідну допомогу тим, хто постраждав. Я вдячний Прем&#x27;єр-міністру Великої Британії й великому другу України Борису Джонсону за його підтримку України та наших захисників, наших захисниць. Сьогодні Борис звернувся до нашого парламенту й нашого народу. Це були дуже важливі слова, теплі, дружні, сильні. Це дуже щирий жест. Я вдячний Британії і за новий пакет підтримки нашої держави, про який пан Прем&#x27;єр-міністр повідомив сьогодні. Звернувся і я сьогодні до Верховної Ради України. Вперше за час повномасштабної війни. Підкреслив головне – і головне не тільки для мене, а й для всієї України. Я впевнений, ми маємо зберігати максимальну єдність. Бо від єдності залежать наші успіхи. Не тільки політичні, а й оборона держави, міцність нашого народу, нашого суспільства. Продовжив дуже корисну практику звернень до парламентів держав – наших партнерів. Сьогодні (звернувся. – Ред.) до парламенту й народу Албанії. Подякував за підтримку, зокрема й оборонну. Відзначив сердечність, із якою народ Албанії підтримує наших людей. Заплановані й інші такі звернення. Поспілкувався також із представниками найбільших глобальних компаній – у клубі CEO Wall Street Journal (це дуже впливовий клуб. Три трильйони доларів – це сукупний обіг компаній, чиї керівники – у цьому клубі). Про те, як тиснути на Росію заради припинення війни. Про те, як відновлювати Україну після війни разом. Про те, якою може бути післявоєнна модель української економіки. Вважаю, що така економічна дипломатія – одне з найголовніших наших завдань. Говорив сьогодні з Президентом Польщі Анджеєм Дудою. Привітав його і весь польський народ з національним святом – Днем Конституції Польщі. Обговорили подальшу співпрацю, конкретні кроки та підтримку нашої оборони. Поінформував про актуальну ситуацію в районах бойових дій. Про те, що відбувається в Маріуполі. Про евакуацію українців. І про те, що можемо ще зробити разом, щоб допомогти захисту нашої держави й нашої спільної свободи – українців та поляків, усіх європейців. Традиційно перед записом звернення підписав укази про нагородження наших героїв. Державними нагородами відзначені 185 військовослужбовців Збройних Сил України, з них двоє – посмертно. Ще двом нашим захисникам присвоєно звання Героя України. Вічна слава всім нашим героям! Вічна памʼять кожному, вічна памʼять кожній – всім, хто віддав життя за нашу державу! Слава Україні!</p>
  <div class="source"><a href="https://www.president.gov.ua/news/zavdayuchi-udariv-po-ukrayinskih-mistah-rosiya-namagayetsya-74753">https://www.president.gov.ua/news/zavdayuchi-udariv-po-ukrayinskih-mistah-rosiya-namagayetsya-74753</a></div>
</article>


<article>
  <h2>Звернення Президента України до данського народу в річницю звільнення Данії від нацистів</h2>
  <div class="badges"><span class="chip">UK</span> <span class="chip">2022-05-04</span></div>
  <p>Дорогі друзі! Данський народе! Сьогодні ви відзначаєте річницю того дня, який був мрією. Дуже довго був мрією про свободу й мир. Ця мрія стала реальністю. П&#x27;ять років. Саме в цей день завершилися п&#x27;ять довгих років окупації вашої країни нацистами. Вони програли. А свобода перемогла. Життя перемогло. Данія й увесь світ тоді святкували та сподівалися, що вже настільки жорстока війна стане останньою і що більше нікому не захочеться зруйнувати мир. Сподівалися, що більше не буде відчуття смертельної небезпеки. Що можна позбутися воєнних звичок. Сподівалися назавжди забути про світломаскування, яке вимагалося. Сподівалися, що сирени повітряної тривоги більше не лунатимуть, щоб повідомити про справжню загрозу. Що їх можна буде вмикати лише раз на рік, щоб згадати про війну, яка була. Але ось війна знову прийшла. Вона тут і зараз. Вона в Україні. І не збирається зупинятися на нашій землі. І вона вже стала такою ж жорстокою, як і та війна, перемогу в якій усі ми згадуємо щороку в травні. Я пригадую, як звертався до вас і до Фолькетингу на 34-й день повномасштабного вторгнення Росії в Україну. Я говорив тоді, що Росія застосувала проти нашої країни 1370 ракет. На сьогодні – вже 1993 ракети. Просто уявіть, скільки життів вони забрали. Більшість з них вдарила по невійськових об’єктах. Тоді, 29-го березня, я говорив вам, що російські окупанти зруйнували 773 освітніх об’єкти в нашій країні. А на сьогодні – вже вдвічі більше. 1584. Це дитячі садочки, школи, університети. Ось проти чого воює російська армія в Україні. Загарбники вбили вже 220 українських дітей. І це ми ще не знаємо достеменно, що в окупованих районах. Але коли я звертався до вас минулого разу, в переліку вбитих дітей було 144 прізвища. Ви бачите, як зростають ці страшні цифри. Було 144. Тепер – 220 убитих дітей! Вони навіть не встигли відчути, що таке життя. Російська держава ще не готова зупинити війну. Там ще мріють про захоплення України та інших європейських країн. Там ще мріють про те, що свобода у Європі має зникнути. Але їхні мрії не мають здійснитися. Має здійснитися мрія про мир. Наша і ваша мрія. Так само як це було 77 років тому. Саме зараз і саме в Україні вирішується те, як житимуть люди на нашому континенті. Чи буде мир. Не тільки у нас, а й у наших сусідів, у нас з вами. Зло не знає, що таке державні кордони. Тиранія ніколи не зупиняється на захопленні лише однієї країни. Ви вже допомагаєте нам боротися. Ми вам вдячні. Боротися зброєю, своїм голосом «за» щодо нашого вступу до Європейського Союзу, чесністю в питанні про санкції і щирістю щодо наших людей. Море українських прапорів сьогодні тут, море прапорів на вулицях ваших міст відображає, що ви все розумієте. Ніхто зараз не скаже, скільки ще днів триватиме ця війна, розв&#x27;язана Російською Федерацією. Але я вірю, що наш День звільнення наближається. Я вірю, що так само, як я зараз звертаюся до вашого народу, коли ви відзначаєте річницю звільнення вашої країни, ваші представники будуть звертатися до українського народу, коли ми будемо святкувати річниці настання нашого миру. Зараз, як і щороку, ви запалюєте по всій країні свічки в пам’ять про ту війну і перемогу над злом. І я прошу, коли ви бачите тепле світло свічок, згадуйте, будь ласка, про українських дітей. Про тих 220 дітей, чиї життя забрала ця війна. Згадуйте, що Європі до снаги зробити так, щоб цей страшний перелік убитих дітей не зростав. Ніколи знову. Дякую кожному й кожній із вас! Дякую тобі, Даніє! Слава Україні!</p>
  <div class="source"><a href="https://www.president.gov.ua/news/zvernennya-prezidenta-ukrayini-do-danskogo-narodu-v-richnicy-74781">https://www.president.gov.ua/news/zvernennya-prezidenta-ukrayini-do-danskogo-narodu-v-richnicy-74781</a></div>
</article>


<article>
  <h2>Пам’ятати перемогу над нацизмом означає реально не допускати ніколи знову того, що завдали Європі нацисти – звернення Президента Володимира Зеленського</h2>
  <div class="badges"><span class="chip">UK</span> <span class="chip">2022-05-04</span></div>
  <p>Українці! Українки! Сьогодні почну з історії про одну людину. Про Олександра Махова – відомого журналіста. Впевнений, ви бачили його репортажі на телеканалах «Україна» і «Дом». Можливо, бачили його коментарі, його дописи. Він завжди був таким – із власною позицією. Патріотичною та щирою. І завжди без марнославства. І завжди був серед найсміливіших, серед перших. Завжди працював у найгарячіших точках. Старався привезти справжній матеріал. Сильний матеріал. У 17-му році він першим з українських журналістів був на нашій станції в Антарктиді. Коли прийшов ковід, він не боявся. Два тижні жив у Санжарах, куди привезли українців з Китаю. З першого дня повномасштабної війни він був на фронті. Доброволець. Ветеран АТО. Боєць 95-ї десантно-штурмової бригади. Сам родом з Луганської області. Він по-особливому відчував, що значить ця війна. Сьогодні він загинув на Харківщині, у боях під Ізюмом. Йому було 36 років. Мої щирі співчуття близьким, друзям. Хай його син Владислав знає: Росія відповість за цю смерть. Ми обов&#x27;язково здобудемо для України перемогу. Впевнений, це було мрією Олександра. І ми її реалізуємо. Вічна пам&#x27;ять йому й усім нашим героям, які віддали життя за Україну! Сьогодні завершився другий етап нашої евакуаційної операції з Маріуполя. 344 людини вдалося врятувати – із самого міста й околиць. Саме стільки людей сьогодні виїхали в Запоріжжя. Наша команда готується їх зустрічати. Зустрічати так само, як і понад 150 людей, яких вдалося вивезти з «Азовсталі». Усі вони отримують необхідну допомогу. Усі вони отримають від нашої держави найтурботливіше ставлення. Вдячний усім, хто займається тим, щоб евакуаційна операція була і щоб вона була успішною: Ірині Верещук, Андрію Єрмаку, Давиду Арахамії, представникам ООН, Міжнародному комітету Червоного Хреста, кожному й кожній, завдяки кому досягли домовленості та забезпечили тишу й коридор для людей. Домовляємось і сподіваємося продовжити порятунок людей із «Азовсталі», з Маріуполя. Там ще залишаються цивільні. Жінки, діти. Щоб вдалося їх врятувати, потрібно продовження режиму тиші. Українська сторона готова його забезпечити. Потрібен час, щоб просто підняти людей із тих підвалів, з тих укриттів під землею. У наявних умовах не можемо використовувати спеціальну техніку, щоб розчистити завали. Все робиться вручну. Але ми віримо, що все вдасться. Говорив сьогодні з Генеральним секретарем ООН Антоніу Гутеррішем. Про те, що вже вдалося. Про те, що ще маємо зробити, щоб врятувати маріупольців і захисників міста. Не було жодного дня, щоб я цим не займався, щоб ми цим не займалися. І я вдячний усім, хто допомагає. Говорив з Прем&#x27;єр-міністром Ізраїлю Беннетом. Привітав його з Днем незалежності Держави Ізраїль. Проговорили ситуацію на сході нашої держави й особливо в Маріуполі. А також обговорили скандальні й абсолютно неприпустимі висловлювання міністра закордонних справ Росії, які обурили весь світ. Говорив з Премʼєр-міністром Нідерландів Марком Рютте. Домовилися, які наступні дипломатичні кроки потрібні заради миру. Обговорили, як притягнути до відповідальності всіх воєнних злочинців. Кожного російського військового й кожного командира, які вбивали, катували і знущалися з наших людей. Сьогодні російські загарбники завдали чергового ракетного удару по наших містах. По Дніпру. Били по Миколаєву, Одесі, Запоріжжю. По містах Донбасу та інших наших регіонів. Усі ці злочини отримають належну відповідь. Як юридичну, так і цілком практичну – на полі бою. Звернувся сьогодні до народу Данії з нагоди Дня звільнення. 77 років тому нацистів вигнали із цієї країни. Щороку у травні всі європейці, всі порядні люди на землі згадують цей подвиг – перемогу над найстрашнішим злом в історії людства. Перемогу у війні проти нацизму. Але згадувати – означає не просто памʼятати. Це означає памʼятати й реально старатися не допускати ніколи знову того, що завдали Європі нацисти. Саме українці й українки разом із нашими друзями та партнерами – антивоєнна коаліція, як свого часу була антигітлерівська – стримують зараз тих, хто точно забув, чому люди раділи в 1945-му. Бо якби в Росії справді всі пам&#x27;ятали, ця війна зараз просто не почалась б. Вже традиційно перед записом вечірнього звернення до вас підписав указ про нагородження наших захисників. Державними нагородами відзначені 35 військовослужбовців 19-ї ракетної бригади Сухопутних військ Збройних Сил України. Вдячний усім нашим героям! Усім, хто став на захист нашої держави. Слава Україні!</p>
  <div class="source"><a href="https://www.president.gov.ua/news/pamyatati-peremogu-nad-nacizmom-oznachaye-realno-ne-dopuskat-74785">https://www.president.gov.ua/news/pamyatati-peremogu-nad-nacizmom-oznachaye-realno-ne-dopuskat-74785</a></div>
</article>


<article>
  <h2>Виступ Президента Володимира Зеленського на Міжнародній донорській конференції високого рівня на підтримку України у Варшаві</h2>
  <div class="badges"><span class="chip">UK</span> <span class="chip">2022-05-05</span></div>
  <p>Шановні пані та панове! Після десяти тижнів повномасштабної війни Російської Федерації проти України наша зустріч у такому форматі і з такою метою доводить, що Україна, Європа й увесь вільний світ – на шляху до спільної перемоги Наша держава зберігає повну функціональність. Наш континент об&#x27;єднаний. Мільйони й мільйони людей у світі підтримують нас заради того, щоб тиранія програла. Збройні Сили України та всі наші героїчні захисники хоробро й твердо захищають свободу на полі бою. Але те, чим завершиться ця жорстока війна, вирішується не тільки на полі бою. А ще й у площині економіки, фінансів, гуманітарної підтримки, здатності забезпечити нормальне життя на вільній від ворога території, у відбудові того, що зруйнувала російська армія. Свобода має демонструвати наочно, що вона захищає та забезпечує людей краще, ніж тиранія, яка десятки років насолоджувалася масштабним потоком грошей за нафту, газ та іншу сировину. Саме так свобода виграє. Саме тому ця конференція важлива для всіх у Європі. І стратегічно важлива, і тактично. Перше. Потрібен достатній фінансовий ресурс, щоб українці й українки були забезпечені всім необхідним, поки війна триває. Українська держава як розпорядник цих коштів забезпечить усі нагальні потреби – як оборонні, так і соціальні та гуманітарні. Друге. Ми вже готуємо масштабний План відновлення України після війни й потребуємо стратегічного міжнародного плану підтримки для України, який буде сучасним аналогом історичного Плану Маршалла. Це гроші, це технології, фахівці й можливості для зростання, які необхідні для повернення безпечного життя, для модернізації та соціального розвитку. Це будуть інвестиції у стабільність усього центру та сходу Європи. Щоб агресор знав, що не зламає силу Європи та всіх вільних народів. І щоб усе зруйноване війною було відбудоване на високому рівні. Відновлення України зараз має стати таким же історичним прикладом для нашого часу й майбутнього, яким свого часу стало відновлення європейських країн після Другої світової війни. І такі інвестиції вільного світу, якщо вони будуть швидкими, якщо вони будуть достатніми, означатимуть, що мільйони наших людей, які стали вимушеними переселенцями через цю війну, зможуть повернутися додому. Ми пропонуємо нашим партнерам – цивілізованим і відповідальним державам – узяти шефство над тими регіонами, над тими містами, над тими галузями України, які постраждали від розв&#x27;язаної Росією війни. Взяти шефство, щоб разом з нами забезпечити повноцінне відновлення цих регіонів, наших міст, містечок і галузей. Такий проект шефства може створити новий і так само історичний приклад взаємодії й партнерства між державами вільного світу, між регіонами, містами й компаніями Європи та демократичних країн. Третє. Потрібен швидкий рух України у Європейський Союз через статус кандидата, який має бути наданий саме зараз – в умовах війни. У межах спеціальної скороченої процедури набуття членства в ЄС. Бо ця війна Росії проти України планувалася як прелюдія до удару по об&#x27;єднаній Європі. Більше об&#x27;єднання – це потужна відповідь. І тому членство України у Європейському Союзі має бути абсолютною реальністю. Не просто обіцянками, не просто перспективою, а практичними кроками. Я знаю, що ми до цих кроків готові. І ви також це знаєте. І впевнений, що більшість із вас, європейських лідерів, також до цього готові. Пані та панове! Я дуже вдячний Польщі та Швеції, Премʼєр-міністру Матеушу Моравецькому та Премʼєр-міністерці Магдалені Андерссон за організацію цієї важливої донорської конференції високого рівня. Я дуже вдячний Президенту Європейської ради Шарлю Мішелю і Президентці Європейської комісії Урсулі фон дер Ляєн за лідерство, яке робить Європу справді захисником найголовнішого – свободи. Вдячний усім учасникам Конференції за те, що ви поруч із нами у цій війні за вільне та демократичне життя для мільйонів людей. Не тільки для України. А й для всіх нас, кому ще тиранія може загрожувати. Я вірю, Європа сьогодні покаже свою силу. Ви покажете свою силу. Зокрема й міжнародні інституції – інституції ООН, представники яких присутні з нами зараз і можуть бути ще дієвішими. Бо це – для нашої спільної свободи. Дякую за увагу. Слава Україні!</p>
  <div class="source"><a href="https://www.president.gov.ua/news/vistup-prezidenta-volodimira-zelenskogo-na-mizhnarodnij-dono-74793">https://www.president.gov.ua/news/vistup-prezidenta-volodimira-zelenskogo-na-mizhnarodnij-dono-74793</a></div>
</article>


<article>
  <h2>Звернення Президента Володимира Зеленського до учасників благодійного вечора Brave Ukraine, народу Великої Британії та народу України</h2>
  <div class="badges"><span class="chip">UK</span> <span class="chip">2022-05-05</span></div>
  <p>Незламний народе найсміливішої країни! Зазвичай я звертаюся в цей час і саме так до українців і українок. Щовечора, коли підсумовую події дня, що минає. Щовечора – від першого дня цієї повномасштабної війни Росії проти нашої держави – України. Щовечора я звітую суспільству про те, що зроблено для захисту держави. Про те, чого вдалося досягти Збройним Силам України. Про те, як ми допомагаємо нашим людям. І про те, які міжнародні переговори відбулися. Наприклад, сьогодні однією з помітних новин стало повідомлення про нашу з тобою розмову, Борисе. Кожного разу, коли відбуваються такі переговори, це важливо для моєї держави, для України. І не менш важливо, впевнений, для Британії. Бо це – і про незламність, і про сміливість, і про лідерство, яке ми демонструємо разом – український і британський народи. У захисті свободи, нашої спільної свободи. Російські війська сьогодні, як і кожного дня протягом цієї війни, продовжували бомбардування наших міст і наших людей. Наприклад, моя традиційна ранкова нарада з військовими, з керівництвом війська, з урядовцями та дипломатами пройшла під звуки сирени повітряної тривоги. Ось така наша реальність. Ракетні удари кожного дня. Позавчора – у день, коли ти, Борисе, виступав у нашому парламенті, у цей день російська армія завдала по Україні 15 ракетних ударів. І це можна назвати певним «російським компліментом» твоїй блискучій промові та нашій плідній міждержавній співпраці. Бо вчора таких ударів було тільки сім. Очевидно, що Росію дратує наша близькість – України та Британії. А отже, це точно означає, що ми дійсно потужно захищаємо свободу у Європі. Загалом за час цієї війни російська армія використала проти України вже 2014 ракет. Зафіксовано 2682 появи російських бойових літаків у нашому небі. Кожен із таких «прильотів» – це загибель наших людей, це руйнування нашої інфраструктури. Якщо взяти тільки медичну інфраструктуру, то на сьогодні російські війська знищили або пошкодили вже майже 400 закладів охорони здоров&#x27;я. Це лікарні, пологові будинки, амбулаторії. У тимчасово окупованих районах України на сході й півдні – просто катастрофічна ситуація із доступом до медичних послуг і ліків. Не вистачає навіть найпростіших препаратів. Росія принесла в Україну, у Європу такі проблеми, яких ми й уявити не могли ще кілька місяців тому. Це фактично повна відсутність лікування для хворих на рак. Це вкрай ускладнений чи повністю відсутній доступ до інсуліну для хворих на цукровий діабет. Це неможливість провести хірургічні операції... Це навіть просто нестача антибіотиків! Ось це наслідки російської окупації для частини нашої землі, для частини нашого народу, який ми повинні звільнити від загарбників. І ми це обов&#x27;язково зробимо. Завдяки, зокрема, і вашій підтримці. Сьогодні продовжили рятувальну операцію з Маріуполя. З допомогою Організації Об&#x27;єднаних Націй і Міжнародного комітету Червоного Хреста. Люди – на шляху до безпечної території. Вже понад 150 людей із «Азовсталі» і ще більш як 300 людей із самого Маріуполя та околиць, які цього тижня вийшли гуманітарним коридором, отримують усю допомогу, яка їм зараз дуже потрібна. Медичну, відновлення документів, грошову допомогу, звʼязок із рідними, з близькими, із сім’ями. Наразі російські обстріли та штурм «Азовсталі» не припиняються. Але ще потрібно вивезти звідти цивільних – жінок, дітей. Багатьох дітей, які там залишились. Просто уявіть це пекло! А там діти! Більш як два місяці постійних обстрілів, бомбардувань, постійної смерті поруч... Очікуємо дієвого режиму тиші. Робимо все, щоб знайти рішення для порятунку і наших військових. Героїв, які тримають оборону Маріуполя проти переважаючої кількості окупантів. Там різні підрозділи. У них багато поранених. Але вони не здаються. Вони тримають позиції. Не здаємося й ми. Щоденно вся команда шукає такий варіант, який дасть змогу гарантувати безпеку цим людям. І я вдячний усім, хто допомагає. Усім, хто запропонував посередництво та вкладає свої зусилля у те, щоб українці були врятовані. Сьогодні звернувся до учасників донорської конференції високого рівня, яка відбулася у Варшаві. Це також елемент нашого захисту, елемент захисту всієї Європи. Бо не тільки на полі бою вирішується зараз доля нашої держави та майбутнє континенту. А й на економічному полі, на полі готовності світових лідерів об&#x27;єднатись, щоб відновити Україну після цієї війни й дати стабільність і безпеку центру та сходу Європи. Маємо результат. Оголошено, що на цій конференції зібрано 6,5 мільярда доларів. І це добре. Але це лише частина того, що справді потрібно, щоб відновити нормальне життя на всій території, куди Росія принесла війну. Тому потрібен і сучасний аналог Плану Маршалла для України. Потрібна потужніша участь країн вільного світу та міжнародних інституцій. Говорив про це сьогодні на конференції. Втім, ми закликаємо до співпраці й підтримки кожного й кожну. Усіх, для кого свобода має значення. Тому сьогодні ж відбувся й запуск United24 – глобальної ініціативи, яка об&#x27;єднає людей з усього світу довкола бажання допомогти Україні. І я запрошую вас приєднатися до цієї ініціативи! Початкова складова – це однойменна платформа для збору коштів на підтримку нашої боротьби. United24. Її головна мета – збільшити обсяг пожертв для України. Буквально декілька кліків – і кожна людина може долучитися до того напрямку, який вважає найбільш корисним саме зараз і саме для себе. Бо щомісяця Україна потребує до 7 мільярдів доларів на покриття дефіциту державного бюджету. І загалом уже пораховано понад 600 мільярдів доларів на відновлення того, що російська армія зруйнувала. Просто уявіть цей масштаб! Тому кожен прояв підтримки, кожна щира допомога Україні мають значення. Зокрема, й ваша сьогодні. Пані та панове! Друзі! Якби всі у світі – чи хоча б переважна більшість – були такими ж незламними, сміливими й лідерськими, як Україна, як Британія, то, я впевнений, ми б уже покінчили із цією війною та відновили мир на всій нашій звільненій території для всіх наших людей. Але ми ще маємо боротися. Боротися. Як ти, Борисе, сказав, звертаючись до нашої Верховної Ради позавчора, ми ще пишемо одну з найбільш переможних глав нашої історії. І зараз можна оцінити значення цієї глави, зокрема, за таким фактом: 11 672 наших захисники й захисниці вже відзначені державними нагородами за мужність і ефективний захист України. Трохи більш як за десять тижнів. 11 672 людини. А за кілька хвилин до цього звернення я підписав указ про нагородження ще 286 військовослужбовців Збройних Сил України. Саме на плечах цих хоробрих воїнів та їхніх побратимів тримаються зараз Україна і, якщо чесно, уся Європа. І я дякую вам за реально дієву підтримку цієї боротьби. Bravery is rightly believed the first of human qualities as it guarantees all others. Дякую, Британіє! Дякую, Борисе! Дякую всім вам! Слава Україні!</p>
  <div class="source"><a href="https://www.president.gov.ua/news/zvernennya-prezidenta-volodimira-zelenskogo-do-uchasnikiv-bl-74821">https://www.president.gov.ua/news/zvernennya-prezidenta-volodimira-zelenskogo-do-uchasnikiv-bl-74821</a></div>
</article>


<article>
  <h2>Промова Президента України Володимира Зеленського в Chatham House</h2>
  <div class="badges"><span class="chip">UK</span> <span class="chip">2022-05-06</span></div>
  <p>Шановні гості, шановні друзі! Вдячний за можливість взяти участь у цій дискусії. Я також вдячний за те, що Chatham House, один із найвпливовіших аналітичних центрів Європи, ще у 2015 році створив спеціальну програму для незалежних і глибоких досліджень українського контексту. Ці дослідження допомагають знаходити відповіді на найбільш актуальні запитання. І саме такі запитання я хотів би поставити вам сьогодні. Я знаю, ви будете ставити запитання мені, буде діалог. Але я впевнений, що кожен і кожна з вас добре розуміють, якого рівня проблеми принесло російське вторгнення в Україну. Це найпріоритетніше сьогодні питання для нас і, впевнений, для всього світу. Принесло не тільки нашим людям, а й усім на континенті й усім у світі. Я в цьому абсолютно переконаний. Це повномасштабне вторгнення – із тих, які Європа бачила лише в найгірші часи ХХ століття. Я хотів би коротко окреслити деякі виклики. Перший – це надзвичайна жорстокість військ Російської Федерації та їхніх людей, які сюди прийшли, і надзвичайна зневага російської держави до всіх міжнародних конвенцій, до всієї системи міжнародного права, до прав людини – для мене це найголовніше, до непорушності кордонів, цілісності держав у Європі. Чому Росія все це робить? Бо там думають: якщо для них і може настати відповідальність за такі злочини, злочинні дії, то хіба що через десятиліття. Вони просто не вірять, що міжнародна спільнота здатна притягти до відповідальності за воєнні злочини тих, хто прикривається силою ядерної держави. Другий виклик – це, власне, ядерний шантаж. Вперше за багато десятиліть. Абсолютно відвертий. Російські державні пропагандисти на їхніх медійних ресурсах вираховують, скільки часу потрібно, щоб ядерні ракети вдарили по столицях Європи. Говорять про це публічно, відкрито. Розповідають, як підірвати ядерні заряди в океані, щоб радіоактивною хвилею змило все на Британських островах. Готують інфографіки. Тобто серйозно до цього ставляться. Хизуються, що Росія може перетворити будь-яку державу на «ядерний попіл». Причому «ядерний попіл» – це їхня цитата, яку вони повторюють як мантру. Чому це відбувається? Це відчуття безкарності. Вони звикли, що бізнес as usual завжди повертався у відносини всіх держав із Росією. І навіть зараз у Європі є політики, які не соромляться зв&#x27;язків з російською державою після всього, що армія Росії наробила в Україні. Третій виклик – світ перебуває за кілька кроків від політичного хаосу в десятках держав, який може стати наслідком продовольчої та інфляційної криз. Шантажуючи Європу задля запуску газопроводу «Північний потік – 2» торік, Росія спровокувала цінову кризу у Європі. Газпром свідомо не давав на ринок потрібний обсяг газу, щоб покрити дефіцит, і як наслідок всього цього – ціни на газ у Європі досягли максимумів, причому історичних. Це вдарило по всіх європейцях без винятку. Зараз – як елемент повномасштабної війни проти України – Росія блокує наші порти, які вона захопила. До чого це призводить? Глобальний ринок залишається без достатніх поставок деяких ключових видів продукції з України. Це те, що в нас є, що становить пріоритет для світу: зерно, соняшникова олія, кукурудза, інші аграрні товари. Які наслідки ми бачимо? Впевнений, ми всього не бачимо, тому що тут мало аналітики. Думаю, ми все це ще побачимо. У деяких країнах – дефіцит соняшникової олії. В інших країнах гальмують ланцюжки агровиробництва, яке пов’язане з нашими поставками. Ще в інших – очікується дефіцит базових продуктів харчування. Все це разом створює тиск на ціни. На півночі Африки, на Близькому Сході, в країнах Азії. А далі це зачепить інші регіони світу. І постраждають найбідніші. Хто страждає завжди? Найбідніші. Постраждає й середній клас. Очевидно, що політичні наслідки цього можуть бути небезпечними. Шановні присутні! Війна Росії проти нашої держави багатьом на початку здавалася лише двосторонньою подією, а хтось навіть посміхався, хтось казав, що це просто конфлікт, Росія каже, що це «військова операція»… Зараз ми всі оцінюємо по-іншому, більш серйозно. Але сьогодні вже 72-й день повномасштабної війни, і ми поки не бачимо її закінчення. Не бачимо й не відчуваємо бажання російської сторони. Як не бачимо й вичерпних відповідей на всі створені Росією загрози. Що ми пропонуємо? Не було жодного дня з 24 лютого, щоб я й уся наша команда не проводили переговори для отримання необхідної зброї, для погодження необхідних санкцій проти Росії, для організації необхідної співпраці, щоб фіксувати й розслідувати воєнні злочини. Не було жодного дня від початку жорстокої блокади Маріуполя російською армією (це один з прикладів), щоб ми не намагалися знайти дипломатичне рішення для порятунку людей та організації гуманітарних коридорів. Ми контактуємо з усіма, хто може надати Україні фінансову підтримку. Ми вже почали готувати масштабний План відновлення для України, оскільки не сумніваємося в тому, що нам все ж таки вдасться відстояти нашу незалежність. І ми віримо в цю міцність світу, в нашу міцність. Це не віра в якесь диво. Здоровий глузд каже, що реагування світу на такі дії агресора, які дозволяє собі зараз Росія, має бути миттєвим. А як насправді? Протягом місяців ми говоримо про одні й ті самі речі. Наприклад, про нафтове ембарго проти Росії, про блокування всього банківського сектору держави-терориста. Протягом місяців боремося за достатнє постачання зброї. І я вдячний тим державам, які допомагають нам із перших днів постійно, щоденно. Бо вони правильно оцінили загрозу. Але, на жаль, не всі держави так оцінили. Навіть зараз не всі так оцінюють. Більшість спровокованих Росією викликів і загроз так і не отримали вичерпних відповідей. Ось що головне. Отже, потрібні нові інструменти, потрібно шукати їх постійно. Нова рішучість. Те, що може зупинити не тільки Росію, а й будь-якого потенційного агресора. Україна пропонує створити саме такий інструмент. Ми називаємо його U24. United24. Оновлюючи глобальну систему безпеки, маємо створити можливості, щоб превентивно або принаймні за 24 години зупинити будь-яку агресію. Або за 24 години надати таку допомогу жертві агресії, яка відновить мир. Або, якщо йдеться не про війну, а про стихійне лихо чи будь-який соціальний виклик, за 24 години світова спільнота має надати країні чи окремому регіону всю необхідну допомогу для порятунку людей. Завдяки такій глобальній системі реагування ми зможемо гарантувати, що ніколи знову мільйони людей не опиняться під загрозою фізичного знищення або загрозою депортації, голоду. Тому ось конкретні питання, на які треба знаходити відповіді і політикам, і експертам, і суспільству. І питання, які я хочу поставити вам зараз. Що конкретно можна зробити, щоб відповідальність за воєнні злочини була невідворотною й наставала не через десятиліття, а швидше – як у звичайних кримінальних процесах? Які конкретно санкції проти Росії можуть переконати і насамперед РФ, і всіх інших потенційних агресорів світу, що міжнародне право потрібно поважати? Які конкретно глобальні рішення потрібні, щоб тримати під надійним контролем зброю масового ураження, яка є у світі, і не допускати її застосування й відповідного шантажу? Навіть розмов про це. І які санкції мають наставати за ядерний шантаж чи шантаж хімічною зброєю? І що переконає політиків світу, що ці питання – нагальні й практичні, а не просто для дискусії? Я сподіваюся, ви запропонуєте ваші думки, відповіді на ці запитання. Це ваш досвід. Бо відповіді об’єктивно потрібні нам усім, потрібні світові, кожній людині, яка нас дивиться зараз, буде дивитися і яка щодня сама себе запитує. І я впевнений, що вагомою частиною ваших відповідей може стати запропонований нами інструмент U24. Це як варіант. Ми про це говоримо – про нашу ініціативу. Тому що я вважаю: велика кількість ініціатив свідчить про те, що більше людей розуміють про глобальність цих викликів, глобальність відповідей. Я дуже вам дякую за увагу! Слава Україні!</p>
  <div class="source"><a href="https://www.president.gov.ua/news/promova-prezidenta-ukrayini-volodimira-zelenskogo-v-chatham-74849">https://www.president.gov.ua/news/promova-prezidenta-ukrayini-volodimira-zelenskogo-v-chatham-74849</a></div>
</article>


<article>
  <h2>Промова Президента України в Альтингу, парламенті Ісландії</h2>
  <div class="badges"><span class="chip">UK</span> <span class="chip">2022-05-06</span></div>
  <p>Godan dag thetta er Volodymir Zelensky i Kaenugardi! Вдячний за можливість звернутися до вас сьогодні й у такому форматі. Це велика честь для мене – виступати в Альтингу, найстарішому парламенті вільного світу. І про що ж іще можна говорити зараз, як не про свободу – найдревнішу цінність, за яку боролися та продовжують боротися люди. За яку воюємо ми зараз в Україні. Пані та панове! Україна та Ісландія повʼязані насправді дуже тісно. Наші культури добре знайомі одна з одною вже понад тисячу років. Наші предки легко знаходили спільну мову, і це простежується зараз і в нашій, і у вашій мові. Ми живемо на різних кінцях Європи, у різних умовах – природних, економічних, безпекових. Але ми цінуємо однакові речі – і в Kaenugardi, і в Рейкʼявіку. Безперечно, свободу. Землю, якою володіємо по праву. І власну культуру, яка не лише показує нашу самобутність, виокремлюючи нас від сусідніх народів, а й зберігає для нас і для наших дітей зв&#x27;язок з усіма попередніми поколіннями. Усе це в Україні – під російськими ударами. Що залишиться від України, якщо Росія буде успішною у своїй війні проти нашої держави? Російські окупанти несуть тиранію, яка не допускає жодної свободи. Вони хочуть привласнити нашу землю. Вони вже давно розповідають про Україну, що ми нібито не маємо права на самостійне існування. І вони хочуть стерти будь-які згадки про нашу культуру. Попри те, що наша культура має більш як тисячолітнє коріння! Я знаю, як живуть у вашій країні. Що запамʼятовується найбільше, то це ваша здатність в об&#x27;єктивно непростих і вимогливих природних умовах організувати соціальне життя так, щоб відчувалося щастя, щоб була достатня безпека для звичайних людей і щоб працювала справжня демократія. Коли бачиш ваші міста, бачиш ваші громади, коли бачиш ваших людей, бачиш саме ось це – як працює свобода, як працює культура. І який добрий результат вони дають на землі. У нашій частині Європи природні умови - вони об&#x27;єктивно легші. Більше сонця, напевне більше можливостей для сільського господарства, легші можливості для контактів між людьми. Нам не загрожують шторми в океані й виверження вулканів. Здається, що сама природа тут у нас, в Україні, і в наших сусідів старалася допомогти людям. Але погляньте на повномасштабну війну, яка триває на нашій землі. Погляньте на те, що роблять російські військові. Навіть у таких комфортних умовах вони примудрилися створити пекло. Для чого? Це все дуже відверто. Щоб у нас ніколи не було демократії. Щоб ми ніколи не мали незалежності. Щоб нашу землю, нашу природу можна було використовувати всупереч нашим інтересам. Щоб наші ресурси працювали на чужу державу. І щоб наші люди були просто мовчазною робочою силою. Я прошу вас звернути увагу лише на один показовий факт: вже понад 500 тисяч наших людей депортовані в Росію. Їх змусили туди поїхати. У них забирають все, забирають документи, їх залишають без засобів зв&#x27;язку. Їх відправляють у віддалені регіони чужої землі, віддалені регіони Росії. Намагаються там асимілювати. Силою! 500 тисяч депортованих людей. Це велика кількість. Це ж і ви знаєте – це більше, ніж загальна кількість населення вашої прекрасної країни. Надзвичайний масштаб жаху! Впевнений, ви знаєте про вбивство російськими окупантами десятків тисяч мешканців нашого міста Маріуполя. Впевнений, ви чули про воєнні злочини, які російська армія скоює проти наших цивільних людей, зокрема в нашому місті Бучі. Куди б не прийшли окупанти в Україні, вони одразу починають шукати кожного й кожну, хто працював на нашу державу. Хто служив у нашій армії. Шукають журналістів, шукають активістів. Захоплюють представників місцевого самоврядування. Тобто всіх, хто може боротися за свободу. На своїй землі, на нашій землі. Заради того, щоб вільно жити, як того хочеться людям, як того хоче наш народ. Пані та панове! Очевидно, що війна Росії проти України – це не просто намагання захопити одну країну та зруйнувати життя в ній. Ні! Це посягання на свободу як таку. І тому для всіх вільних людей світу важливо, щоб наша країна не залишалася сам на сам у протистоянні з Росією. Важливо, щоб кожен народ допомагав. Я вдячний вашому народу за кроки, які ви вже зробили, зокрема, підтримавши санкції проти Російської Федерації. Я вдячний також за підтримку різного рівня, яку ви надаєте нашій державі. Але закликаю вас не зупинятися. Закликаю ваш уряд, ваших дипломатів і ваших людей бути адвокатами посилення тиску на Росію. Бути адвокатами свободи. На всіх напрямках. Жодної торгівлі з тиранією. І передусім потрібна відмова від російської нафти, нафтових сумішей і нафтопродуктів. Жодних фінансових зв&#x27;язків із тиранією. Жодної політичної допомоги тиранії. Неважливо, велика за розмірами чи мала держава. Коли ми захищаємо свободу, має значення внесок абсолютно кожного. Ми в Україні безперечно віримо в перемогу. Робимо все, щоб вигнати загарбників і звільнити нашу землю і наших людей. Я не можу назвати час, коли це здійсниться. Але ми вже готуємося до відбудови нашої країни. І щоб забезпечити по-справжньому вільне й комфортне життя, щоб гарантувати добробут нашим людям, ми запрошуємо наших друзів і тільки друзів взяти участь разом з нами в реалізації програми відновлення України. Я запрошую вашу країну, ваші компанії взяти участь у відбудові України, зокрема в енергетичній модернізації нашої держави. Щоб ваш досвід енергоефективності допоміг також і нам, нашим людям. Впевнений, уже скоро зможемо взятися до цієї роботи. Але спочатку захистимо свободу. Нашу спільну свободу. Ми це зробимо. Дякую, Ісландіє! Слава Україні!</p>
  <div class="source"><a href="https://www.president.gov.ua/news/promova-prezidenta-ukrayini-v-altingu-parlamenti-islandiyi-74845">https://www.president.gov.ua/news/promova-prezidenta-ukrayini-v-altingu-parlamenti-islandiyi-74845</a></div>
</article>


<article>
  <h2>Україна захищається від нападу тиранії, і ця боротьба за свободу зрозуміла в будь-якому куточку планети – звернення Президента Володимира Зеленського</h2>
  <div class="badges"><span class="chip">UK</span> <span class="chip">2022-05-06</span></div>
  <p>Українці й українки! Наші захисники й наші захисниці! Бажаю здоров&#x27;я! Сьогодні був насичений день, який почався й завершився нагородженням наших героїв, наших захисників, наших захисниць. З нагоди Дня піхоти, професійного свята воїнів України, які є фундаментом армії, зранку зустрівся з нашими військовими. Подякував за службу. Вручив нагороди, зокрема нашу нову бойову відзнаку. Ви знаєте, що в нашій країні за час незалежності не було саме бойових відзнак. І ось сьогодні мав честь вручити нарешті саме таку відзнаку – Хрест бойових заслуг. І першим, кому я вирішив вручити цей Хрест, став генерал Валерій Залужний, Головнокомандувач Збройних Сил України. За відвагу, за мудрість, за організацію ефективної відсічі російському вторгненню. Впевнений, таку відсіч російська армія не забуде довго. Таку ж відзнаку – Хрест бойових заслуг – отримали: заступник Головнокомандувача Збройних Сил генерал-лейтенант Євген Мойсюк, бойовий медик 72-ї окремої механізованої бригади сержант Дарія Мазуренко, командир 14-ї окремої механізованої бригади полковник Олександр Охріменко, заступник командира механізованого батальйону 72-ї окремої механізованої бригади капітан Владислав Калієвський. Саме бойові нагороди – це справедлива нова традиція для держави, яка на полі бою захищає свою незалежність. Також заснована й спеціальна відзнака «За мужність та відвагу» для бойових підрозділів, які проявили надзвичайну хоробрість і результативність у боях за Україну. Її отримали сім бригад. Вручив і ордени «Золота Зірка» нашим захисникам, які отримали звання Героя України. А також рідним тих наших героїв, яким це звання присвоєно посмертно. Продовжуємо евакуаційну місію з Маріуполя, саме з «Азовсталі», за посередництва ООН і Міжнародного комітету Червоного Хреста. Протягом дня наша команда організовувала порятунок для понад 40 цивільних людей – жінок і дітей. Сподіваємося, що незабаром вони зможуть прибути вже на безпечну територію після двох місяців під обстрілами, просто під землею – в укриттях. Працюємо також над дипломатичними варіантами для порятунку наших військових, які залишаються ще на «Азовсталі». Залучені впливові посередники. Впливові держави. Російські війська продовжили обстріли нашої території, зокрема ракетні й авіаційні удари. Прошу всіх наших громадян – і особливо цими днями – не ігнорувати сигнали повітряної тривоги. Будь ласка, це ваше життя, життя ваших дітей. А також чітко дотримуватися розпоряджень щодо громадського порядку та комендантської години, які є в містах і громадах. Обовʼязково дотримуйтеся, будь ласка, заборони на відвідування лісів у тій місцевості, яка була окупована. Там зберігається велика загроза від мін і розтяжок, які залишилися після російських військових. Провів у Києві зустріч з міністрами закордонних справ трьох балтійських держав. Вони послідовно підтримують нашу боротьбу проти російського вторгнення. Підтримують з першого дня. Дуже вдячний. І сьогодні ми, як і завжди, ґрунтовно і з користю для України поговорили. Координуємо наші кроки задля посилення тиску на Росію. І це особливо важливо зараз, коли у Європейському Союзі готують новий, вже шостий санкційний пакет проти Росії. Також взяв участь у дискусії на дуже впливовому британському експертному майданчику Chatham House. Це одна з найбільш вагомих міжнародних платформ для політичної роботи та лобіювання – в хорошому сенсі цього слова – корисних державницьких рішень. Представив нашу ініціативу з оновлення глобальної архітектури безпеки. Щоб у світі нарешті з&#x27;явились інструменти для реально швидкої реакції на будь-яку зовнішню агресію. Звернувся до парламенту Ісландії. Подякував уряду і народу Ісландії за підтримку санкційних рішень, які необхідні для стримування Росії. А також закликав ісландських політиків, дипломатів, звичайних громадян допомагати в захисті нашої свободи. Закликав бути адвокатами свободи. Адвокатами України. Бо свобода у нас із ними спільна. Як і з усіма іншими народами вільного світу. Саме в цьому – надзвичайна сила української позиції. Ми захищаємося від нападу тиранії. Яка хоче зруйнувати все, що дає свобода людям і державам. І така боротьба – за свободу й проти тиранії – цілком зрозуміла для будь-якого суспільства у будь-якому куточку нашої планети. Вже ввечері підписав укази про нагородження наших героїв. Наших хоробрих захисників і захисниць. Тих, завдяки кому Україна вижила й міцно тримається попри все, що Росія намагається зробити, щоб зламати нас. Тож нагородами відзначені 203 військовослужбовці Збройних Сил України та 16 військовослужбовців Головного управління розвідки. Ще раз вітаю усіх воїнів у піхотних підрозділах із професійним днем. Слава всім нашим захисникам, слава всім нашим захисницям! Вічна памʼять кожному й кожній, хто віддав життя за Україну! Слава Україні!</p>
  <div class="source"><a href="https://www.president.gov.ua/news/ukrayina-zahishayetsya-vid-napadu-tiraniyi-i-cya-borotba-za-74865">https://www.president.gov.ua/news/ukrayina-zahishayetsya-vid-napadu-tiraniyi-i-cya-borotba-za-74865</a></div>
</article>


<article>
  <h2>Зло повертається, коли зневажають права людей, закон і руйнують культуру; саме це сталося з Росією – звернення Президента України</h2>
  <div class="badges"><span class="chip">UK</span> <span class="chip">2022-05-07</span></div>
  <p>Українці й українки! Наші захисники й захисниці! Минулої ночі російська армія витратила ракету, щоб знищити музей Григорія Сковороди у Харківській області. Ракету. Щоб знищити музей. Музей філософа та поета, який жив у XVІІІ столітті. Який учив людей того, що таке справжнє християнське ставлення до життя і як людині пізнати себе. Що ж, схоже, що це страшна небезпека для сучасної Росії – і музеї, і християнське ставлення до життя, і пізнання людьми себе. Кожного дня цієї війни російська армія робить таке, що слів немає. Але кожного наступного дня вона робить щось таке, що відчуваєш це по-новому. Прицільні ракетні удари по музеях – це навіть не кожен терорист додумається. Але ось така армія воює проти нас. Ось це вони хочуть принести і в інші європейські країни. Станом на 7 травня російська армія зруйнувала або пошкодила вже майже 200 об&#x27;єктів культурної спадщини. Сьогодні ж загарбники завдали ракетного удару по Одесі. По місту, в якому майже кожна вулиця має щось памʼятне, щось історичне. Але для російської армії й це не має значення. Їм би тільки вбивати та руйнувати. Одеса? Харківщина? Донбас? Їм однаково. Лише Збройні Сили України й опір нашого народу можуть зупинити цю нелюдську навалу. Це варварство, яке має ракети, але не має нічого з того, що робить людей людьми. Такі дії російських окупантів, і особливо напередодні дня памʼяті усіх жертв Другої світової війни і Дня перемоги над нацизмом, мають нагадати кожній державі й кожному народу, що неможливо один раз і назавжди перемогти зло. На жаль, зло має властивість повертатися, коли люди не поважають права інших людей, зневажають закон і руйнують культуру. Саме це сталося з російською державою. Саме тому ми всі зараз маємо захищатися. Захищати наших людей, наші міста і навіть наші музеї, які стають мішенями для прицільних російських ракетних ударів. Дякую командам Міжнародного комітету Червоного Хреста й Організації Об&#x27;єднаних Націй, які допомогли нам провести перший етап евакуаційної місії з «Азовсталі». Вдалося врятувати понад 300 людей – жінок, дітей. Фактично ми вивели цивільних із «Азовсталі». І готуємо зараз другий етап евакуаційної місії – поранених і медиків. Звичайно, якщо всі виконають домовленості. Звичайно, якщо не буде брехні. Безумовно, працюємо й над тим, щоб вивезти наших військових. Усіх героїв, які захищають Маріуполь. Це надзвичайно складно. Але важливо. Впевнений, усі розуміють головну причину цієї складності, а також де ця причина перебуває. Але ми не втрачаємо надії. Ми не зупиняємося. Щоденно шукаємо такий дипломатичний варіант, який може спрацювати. Наша команда готує завтра й продовження роботи гуманітарних коридорів для всіх мешканців Маріуполя та навколишніх населених пунктів. Провів сьогодні нараду щодо діяльності виконавчої влади. Головні питання – економічні. Зокрема, про забезпечення українців пальним. Про подолання дефіциту пального, який виник після того, як російські ракети зруйнували наш Кременчуцький завод і бази нафтопродуктів по всій державі. Заслухав доповіді про те, що конкретно робиться для організації постачання в Україну достатнього обсягу бензину та інших видів пального. Ключове завдання для урядовців – пришвидшити транспортування пального від європейських портів до наших споживачів. Обсяг такого транспортування має збільшуватися щоденно. Також заслухав доповідь міністра фінансів про стан виконання державного бюджету. Робимо все, щоб держава виконувала всі соціальні зобов&#x27;язання попри дефіцит бюджету та свідоме руйнування російською армією нашої економіки. Предметно обговорили й підготовку Плану відновлення країни після війни. Це дуже масштабне завдання. Але я не маю сумнівів, що ми його реалізуємо. Сьогодні я був у Бородянці Київської області. Яка поступово повертається до нормального життя. Керівник Офісу Президента Андрій Єрмак разом з міністром інфраструктури Олександром Кубраковим оглянули відновлений залізничний міст через річку Ірпінь – рух по ньому вже є. На сьогодні можемо сказати, що міста й громади Київської області, звільнені від окупантів, поєднані нормальним транспортним сполученням. Також уже традиційно ввечері підписав укази про нагородження наших захисників. Державними нагородами відзначені 216 військовослужбовців Збройних Сил України. Звання Героя України присвоєно полковнику Гегечкорі Олегу Іродійовичу (посмертно), командиру вертолітної ескадрильї 11-ї окремої бригади армійської авіації Сухопутних військ Збройних Сил України. Вічна слава всім, хто став на захист нашої держави! Вічна пам&#x27;ять кожному, хто віддав життя за Україну! Слава Україні!</p>
  <div class="source"><a href="https://www.president.gov.ua/news/zlo-povertayetsya-koli-znevazhayut-prava-lyudej-zakon-i-rujn-74881">https://www.president.gov.ua/news/zlo-povertayetsya-koli-znevazhayut-prava-lyudej-zakon-i-rujn-74881</a></div>
</article>


<article>
  <h2>Звернення Президента України з нагоди Дня пам&#x27;яті та примирення</h2>
  <div class="badges"><span class="chip">UK</span> <span class="chip">2022-05-08</span></div>
  <p>Чи може стати чорно-білою весна? Чи буває вічний лютий? Чи знецінюються золоті слова? На жаль, Україна знає відповіді на всі ці запитання. На жаль, ці відповіді – так. Щороку 8 травня разом з усім цивілізованим світом ми вшановуємо кожного, хто захищав планету від нацизму в роки Другої світової війни. Мільйони втрачених життів, скалічених доль, закатованих душ і мільйони причин, щоб сказати злу: ніколи знову! Ми знали ціну, яку сплатили за цю мудрість наші предки. Знали, як важливо вберегти її та передати нащадкам. Але й гадки не мали, що наше покоління буде свідком наруги над словами, що, як виявилося, є істиною далеко не для всіх. Цьогоріч ми кажемо «Ніколи знову» інакше. Ми чуємо «Ніколи знову» інакше. Це звучить болісно, жорстоко. Без оклику, а зі знаком питання. Ви кажете: ніколи знову? Розкажіть про це Україні. 24 лютого слово «ніколи» стерли. Розстріляли й розбомбили. Сотнями ракет о 4-й ранку, якими розбудили всю Україну. Ми почули моторошні вибухи. Ми почули: знову! Місто Бородянка – одна із багатьох жертв цього злочину! Позаду мене – один із багатьох свідків! Не військовий об’єкт, не секретна база, а проста дев’ятиповерхівка. Чи може вона становити безпекову загрозу для РФ, для 1/8 частини суші, другої армії світу, ядерної держави? Чи може бути щось більш безглуздим, ніж це запитання? Може. 250-кілограмові фугасні бомби, якими наддержава засипала це маленьке містечко. І воно оніміло. Воно не може сьогодні сказати: ніколи знову! Воно не може сьогодні нічого сказати. Але тут усе зрозуміло без слів. Просто погляньте на цей будинок. Колись тут були стіни. Колись на них були фото. А на фото були ті, хто колись пройшов пекло війни. Півсотні чоловіків, яких відправили в Німеччину на примусові роботи. Ті, хто згорів живцем, коли нацисти спалили тут понад 100 хатин. 250 бійців, які загинули на фронтах Другої світової, та загалом майже тисяча жителів Бородянки, які боролися й перемогли нацизм. Щоб ніколи знову. Билися за майбутнє дітей, за життя, яке було тут до 24 лютого. Уявіть, як у кожній із цих квартир люди лягали спати. Бажають одне одному на добраніч. Вимикають світло. Обіймають коханих. Заплющують очі. Мріють про щось. Настає повна тиша. Вони всі засинають, не знаючи, що не всі прокинуться. Вони міцно сплять. Їм сниться щось приємне. Та через кілька годин їх розбудять вибухи ракет. А хтось не прокинеться більше ніколи. Ніколи знову. Із цього гасла викинули слово «ніколи». Ампутували під час так званої спецоперації. Встромили ніж у серце і, дивлячись в очі, сказали: «Это не мы!» Закатували зі словами «не все так однозначно». Вбили «Ніколи знову», сказавши: «Можем повторить». Так і сталося. І потвори почали повтори. І наші міста, які пережили страшну окупацію, – настільки, що 80 років мало, щоб про неї забути, – знову побачили окупанта. І отримали другу дату окупації у своїй історії. А деякі, як наприклад Маріуполь, – третю. За два роки окупації нацисти вбили в ньому 10 тисяч мирних людей. За два місяці окупації РФ убила 20 тисяч. Через десятиліття після Другої світової темрява повернулася в Україну. І вона знову стала чорно-білою. Знову! Зло повернулося. Знову! В іншій формі, під іншими гаслами, але з тією самою метою. В Україні влаштували криваву реконструкцію нацизму. Фанатичне наслідування цього режиму. Його ідей, дій, слів і символів. Маніакальне – до деталей – відтворення його звірств та «алібі», що начебто надають злу священну мету. Повторення його злочинів і навіть спроби перевершити «вчителя» та посунути його з п’єдесталу найбільшого зла в історії людства. Встановити новий світовий рекорд із ксенофобії, ненависті, расизму й кількості жертв, до якої вони можуть призвести. Ніколи знову! Це була ода людини розумної! Гімн цивілізованого світу! Але хтось сфальшивив. Спотворив «Ніколи знову» нотами сумніву. Заглушив, розпочавши свою смертельну арію зла. І це зрозуміло всім країнам, які побачили жахи нацизму на власні очі. А сьогодні відчувають моторошне дежавю. Бачать знову! Усі народи, яких клеймили «третім сортом», рабами без права на власну державу чи взагалі на існування, чують заяви, які підносять одну націю, а інші з легкістю викреслюють. Кажуть, що вас насправді не існує, ви штучно створені, а отже, безправні. Всі чують мову зла. Знову! І разом визнають болючу правду: ми не протрималися навіть століття. Нашого Never again вистачило на 77 років. Ми проґавили зло. Воно відродилося. Знову й зараз. Аgain and now! Це розуміють усі країни й усі народи, які сьогодні підтримують Україну. І попри нову маску звіра впізнали його. Бо, на відміну від декого, пам’ятають, за що й проти чого боролися наші предки. Не переплутали перше з другим, не поміняли їх місцями, не забули. Не забули поляки, на землі яких нацисти почали свій марш і зробили перший постріл Другої світової війни. Не забули, як спочатку зло тебе звинувачує, провокує, називає агресором, а потім нападає о 4:45 і каже, що це самозахист. І вони бачили, як це повторилося на нашій землі. Вони пам’ятають зруйновану нацистами Варшаву. І бачать, що зробили з Маріуполем. Не забули британці, як нацисти стирали з лиця землі Ковентрі, яке бомбардували 41 раз. Як звучала «Місячна соната» від Люфтваффе, коли по місту безперервно гатили 11 годин. Як зруйнували його історичний центр, фабрики, собор Святого Михаїла. І вони бачили, як ракетами били по Харкову. Як спотворили його історичний центр, заводи й Свято-Успенський собор. Вони пам’ятають, як Лондон бомбардували 57 ночей поспіль. Як «Фау» падали на Белфаст, Портсмут, Ліверпуль. І бачать, як прилітають крилаті ракети в Миколаїв, Краматорськ, Чернігів. Пам’ятають, як гатили по Бірмінгему. І бачать, як дістається його місту-побратиму Запоріжжю. Це пам’ятають нідерландці. Як Роттердам став першим містом, що зазнало тотального знищення, коли нацисти скинули на нього 97 тонн бомб. Це пам&#x27;ятають французи. Пам’ятають Орадур-сюр-Глан, де есесівці спалили живцем півтисячі жінок і дітей. Масові повішення в Тюлі, різанину в селищі Аск. Багатотисячна акція спротиву в окупованому Ліллі. Вони бачили, що зробили в Бучі, Ірпені, Бородянці, Волновасі, Тростянці. Вони бачать, як окупували Херсон, Мелітополь, Бердянськ та інші наші міста, у яких люди не здаються. І виходять на багатотисячні мирні акції, які не під силу окупанту, і все, що вони можуть, – лише стріляти по мирних людях. Це не забули чехи. Як менш ніж за добу нацисти знищили Лідиці, залишивши від селища суцільне попелище. Вони бачили, як знищили Попасну. Від неї не лишилося навіть попелища. Не забули греки, які пережили масові вбивства й розстріли на всій території, блокаду й великий голод. Про це пам&#x27;ятають американці, які билися зі злом на два фронти. Які пройшли Перл-Харбор і Дюнкерк разом із союзниками. І всі ми разом проходимо нові, не менш складні битви. Це пам&#x27;ятають усі, хто пережив Голокост, – як один народ може сильно ненавидіти інший. Це не забули литовці, латвійці, естонці, данці, грузини, вірмени, бельгійці, норвежці та ще багато інших – усі, хто постраждав від нацизму на своїй землі, і всі, хто переміг його у складі антигітлерівської коаліції. На жаль, є ті, хто, переживши всі ці злочини, втративши мільйони людей, які боролися за перемогу та здобули її, сьогодні осквернив пам&#x27;ять про них та їхній подвиг. Той, хто дозволив обстрілювати зі своєї землі міста України, які поруч із нашими предками звільняли і його предки. Той, хто плюнув в обличчя своєму «Безсмертному полку», поставивши поруч з ним катів із Бучі. І кинув виклик усьому людству. Але забув про головне: будь-яке зло завжди закінчується однаково – воно закінчується. Дорогі українці! Сьогодні, у День пам’яті та примирення, ми вклоняємося перед усіма, хто захищав рідну землю й світ від нацизму. Ми відзначаємо подвиг українського народу та його внесок у перемогу антигітлерівської коаліції. Вибухи, постріли, окопи, поранення, голод, бомбардування, блокади, масові розстріли, каральні операції, окупація, концтабори, газові камери, жовті зірки, гетто, Бабин Яр, Хатинь, полон, примусові роботи. Вони загинули за те, щоб кожен із нас знав, що означають ці поняття, з книжок, а не з власного досвіду. Але сталося інакше. Це несправедливо перед ними всіма. Але правда переможе. І ми все подолаємо! І доказ цьому має назву «Вервольф». Це колишня ставка та бункер Гітлера біля Вінниці. І все, що від неї залишилося, – декілька каменів. Руїни. Розвалини того, хто вважав себе величним і непереможним. Це дороговказ усім нам і майбутнім поколінням. Те, за що боролися наші предки. І довели: жодне зло не уникне відповідальності. Не зможе сховатися в бункері. Від нього не лишиться каменя на камені. Тож ми все подолаємо. І ми знаємо це точно, бо наші військові і всі наші люди – нащадки тих, хто подолав нацизм. Тож переможуть знову. І знову буде мир. Нарешті знову! Ми подолаємо зиму, яка почалася 24 лютого, триває 8 травня, але точно скінчиться, і її розтопить українське сонце! І ми зустрінемо наш світанок усією країною. І рідні та кохані, друзі й близькі будуть поруч знову! Нарешті знову! І над тимчасово окупованими містами й селами наш прапор замайорить знову. Нарешті знову! І ми зберемося разом. І буде мир! Нарешті знову! І більше жодних чорно-білих снів, а тільки синьо-жовта мрія. Нарешті знову! За це боролися наші предки. Вічна шана всім, хто протистояв нацизму! Вічна пам&#x27;ять усім загиблим під час Другої світової війни!</p>
  <div class="source"><a href="https://www.president.gov.ua/news/zvernennya-prezidenta-ukrayini-z-nagodi-dnya-pamyati-ta-prim-74885">https://www.president.gov.ua/news/zvernennya-prezidenta-ukrayini-z-nagodi-dnya-pamyati-ta-prim-74885</a></div>
</article>


<article>
  <h2>Виступ Президента України на відеоконференції лідерів «Групи семи»</h2>
  <div class="badges"><span class="chip">UK</span> <span class="chip">2022-05-08</span></div>
  <p>Хочу подякувати за запрошення. Пане канцлере, дякую вам! Дякую всім поважним лідерам за цю можливість і за те, що саме сьогодні це відбувається, в такий день. Це потужна підтримка для нашої держави. Дорогі друзі! Ми зустрічаємося в цей день у такому форматі, щоб визначити, що треба зробити для зупинки війни Росії проти України. Сьогодні, 8 травня – ключовий день пам’яті про всіх жертв Другої світової війни, про крихкість миру й неприпустимість будь-яких людиноненависницьких режимів. Але те, що для інших сьогодні – пам’ять, для нашого народу щодня, на жаль, це просто новини. Тільки вчора в селищі Білогорівка Луганської області російською бомбою були вбиті 60 людей. Мирних людей. Вони ховалися від обстрілів у будівлі звичайної школи, по якій був завданий російський авіаудар. Робити таке – це наслідувати саме те зло, яке несли Європі нацисти. Ракетні удари по Одесі та інших наших містах – це наслідування того, як нацисти намагалися бомбардувати й бомбардуванням знищити міста Європи. Депортація в Росію понад 500 тисяч українців і так звані фільтраційні табори, які російські війська створили на окупованій території України, – це наслідування депортацій і концентраційних таборів, які нацисти робили у Європі. Щодня наші люди бачать і гинуть від того, що повинно було залишитись у далекому минулому. Що точно не мало повернутись у Європу через 77 років. Але, на жаль, я констатую: це повернулося. А тому повернулась і солідарність усього вільного світу. Тому повернулися й такі історичні поняття, як «ленд-ліз» і «План Маршалла». Дякую за ці ініціативи Сполученим Штатам Америки, нашим європейським колегам. Тому ми знову об’єднані в антивоєнній коаліції, щоб врятувати демократію та свободу у Європі, гарантувати мир і безпеку. Я вдячний вам за цю солідарність і за це обʼєднання. Але що потрібно нам зараз, щоб все ж таки перемогти у захисті свободи? Свободи і України, і всього світу? Передусім це зброя. Я вдячний вам за оборонну допомогу, яку ми вже отримали. Бо, як і в час Другої світової війни, доля свободи вирішується на полі бою. Отже, Україна має отримати всю ту зброю і все те оборонне обладнання, яке дасть змогу перемогти тиранію. Зокрема, ракетні системи залпового вогню M142 HIMARS і М270 MLRS та інші озброєння, які Україна запитувала у ваших потужних держав. Якби вони у нас були, нам вдалося б врятувати багатьох людей. В усіх тих містах, в усіх тих громадах, які стали жертвами російських окупантів, як Білогорівка, про яку я сказав на початку, або Маріуполь. Друге – це санкції. Україна завжди буде вдячною вам за безпрецедентні санкції в інтересах миру. Але війна все ще триває. Отже, спеціальна міжнародна група експертів під головуванням Майкла Макфола та Андрія Єрмака розробила План дій щодо посилення санкцій проти Росії за цю війну. Потрібно – я дуже прошу вас – реалізувати ці санкції і хоча б дати свій зворотний аналіз. Жодних експортно-імпортних операцій із Росією! Поки Росія витрачає зароблені гроші на руйнування свободи в Україні й у всій Європі, демократичний світ має бути принциповим у захисті самого себе. Маємо шукати, як вплинути на тих політиків і ті компанії, які допомагають Росії обійти санкції. Наприклад, ми транспортуємо нафту в Угорщину нашим трубопроводом. А політики цієї країни не тільки блокують постачання нам пального по своїй території, а й намагаються гальмувати кожен санкційний крок проти Росії, зокрема й нафтове ембарго. Вільний світ повинен не дозволяти маніпулювати собою. Також усі російські посадовці, працівники силових органів і – що важливо – особливо судді, які працюють на тиранію, мають бути в санкційних списках. Їх поки що там немає. Кожен російський воєнний злочинець має бути притягнутий до відповідальності та засуджений завдяки міжнародній співпраці. Потрібні й візові обмеження для громадян Росії, щоб вони не використовували вільний світ для розваг і покупок. Кожен має боротися проти тиранії, а не прилаштовуватися до неї. Третій важливий пункт – це фінансова підтримка України зараз і відновлення після війни. Після Другої світової війни План Маршалла відіграв історичну роль у відбудові Європи та створенні нових умов для розвитку й зростання. Потрібен схожий план, і він потрібен уже зараз. Щоб світ побачив, що свобода перемагає не тільки на полі бою, а й у житті. Поки війна триває, ми потребуємо щомісячно підтримки на рівні від 5 до 7 мільярдів доларів. Коли війна завершиться, потрібно буде відновлювати зруйноване Росією на більш ніж 600 мільярдів доларів США. Це дуже багато для нашої держави. Це неможливо для України. Але посильно для вас. І це не просто витрати для вас. Фінансова допомога Україні й допомога із післявоєнною відбудовою – це недопущення значно більших втрат вільного світу у майбутньому. Росія хоче піти далі у Європу, і всі потенційні агресори світу, які також хочуть зруйнувати життя сусідів, дивляться саме зараз, чи вдасться Росії та чи зможуть вони повторити. Маємо так організувати роботу з відбудови України після війни, щоб можна було застосувати найкращий досвід демократичних країн і зробити це з максимальною ефективністю. Зокрема, ми пропонуємо друзям України долучитися до відбудови, взявши шефство над областями, містами чи галузями в нашій країні, які постраждали від війни, які зруйновані. Наприклад, уже запропонували Великій Британії взяти шефство над відновленням деокупованої Київської області. І саме сьогодні, враховуючи головування Німеччини в «Групі семи», я пропоную застосувати також і той формат співпраці, який показав свою ефективність при об&#x27;єднанні Німецької держави. Коли чітко закріплено, хто залучений до відновлення й реінтеграції до нормального життя кожного регіону, кожного міста, кожної громади. Це гарантує ефективність. Така співпраця посилить економічні й технологічні зв&#x27;язки у Європі та буде вигідною не тільки нашій країні, а й вашим державам, вашим регіонам і вашим компаніям. Я вдячний Європейському Союзу і Великій Британії також за рішення скасувати мита і квоти у нашій торгівлі. Це потужний крок на підтримку нашої держави й свободи загалом. І це те рішення, якого було б справедливо очікувати і від інших наших партнерів. Я звертаюся з цим до всіх учасників «Великої сімки». Час скасувати двосторонні бар&#x27;єри в торгівлі! Все сказане мною зараз – це насправді елементи одного питання. Питання про те, як довго триватиме ця війна і як багато жертв, як багато руйнувань зазнає Україна. Ми повинні зробити все для того, щоб війна закінчилась якнайшвидше перемогою свободи. Бо що довшою буде війна, то більшою буде вигода тиранії й то більшими будуть втрати свободи. Причому не тільки в Україні, а й в усій Європі. Життя понад десяти мільйонів людей в Україні, які стали вимушеними переселенцями, вже зруйноване. Але через дії Росії світ на порозі ще й продовольчої кризи. Про це зараз говорив також канцлер. Тож скільки ще мільйонів життів будуть зруйновані в десятках країн Африки та Азії внаслідок дефіциту продовольства та політичного хаосу, який прийде вслід за зростанням цін на їжу? Потрібен дієвий інструмент для продовольчої безпеки світу. І ми пропонуємо його створити. Якщо у нас буде організація країн – експортерів зерна, які поважають міжнародне право, цінують демократію та прагнуть захищати права людини, зокрема й право на життя та гарантований добробут, – ми зможемо дати стабільність постачанню продовольства й отримати історичну перемогу над голодом. Усі деталі цієї пропозиції Україна готова надати на відповідному робочому рівні. Друзі! Я вітаю зусилля кожного з вас. Вдячний кожному з вас за зброю, санкції й за підтримку. Але впевнений, що ви усвідомлюєте: потрібно ще більше зброї, ще більше санкцій, ще більше підтримки, щоб гарантувати захист свободи. І щоб зафіксувати безпеку на десятки-десятки років, уклавши відповідну дієву угоду з чіткими гарантіями для України. Я пропоную вашим державам, найбільшим демократіям світу, стати гарантами безпеки для України. Бо саме це гарантує безпеку для всього центру та сходу Європи. А отже, гарантує впевненість ваших народів у тому, що свобода завжди перемагає. Ще раз дякую кожній країні, кожному присутньому лідеру. Дякую за увагу! Слава Україні!</p>
  <div class="source"><a href="https://www.president.gov.ua/news/vistup-prezidenta-ukrayini-na-videokonferenciyi-lideriv-grup-74905">https://www.president.gov.ua/news/vistup-prezidenta-ukrayini-na-videokonferenciyi-lideriv-grup-74905</a></div>
</article>


<article>
  <h2>Україна – вже повноправна частина вільного світу та об&#x27;єднаної Європи – звернення Президента Володимира Зеленського</h2>
  <div class="badges"><span class="chip">UK</span> <span class="chip">2022-05-08</span></div>
  <p>Українці й українки! Наші захисники й захисниці! Сьогодні – дуже важливий день. Для нас. Для нашого народу. Для нашої свободи. Саме тут, у Маріїнському палаці, сьогодні провів переговори з другом України – Прем&#x27;єр-міністром Канади Джастіном Трюдо. Я вдячний Джастіну за візит у нашу державу. Саме зараз, саме в цей день – потужний жест підтримки й віри у майбутнє нашого народу. Провели двосторонні переговори – української та канадської делегацій. Домовилися про розширення економічної й оборонної співпраці. Маємо надзвичайно важливе рішення Канади – скасувати всі бар&#x27;єри в торгівлі строком на один рік. Дякуємо, Канадо. Ця домовленість досягнута на переговорах з паном Трюдо та працюватиме в інтересах як українського, так і канадського народу. Серед іншого, Канада має сильний потенціал у протимінній роботі. Розраховуємо, що цей потенціал буде застосований в Україні – там, де російські окупанти залишили тисячі мін, розтяжок, снарядів. У присутності пана Прем&#x27;єр-міністра нагородив сьогодні наших саперів, зокрема й малого, але дуже відомого сапера Патрона. Собаку, який допомагає очищенню нашої землі від слідів окупантів. І який допомагає також вчити дітей протимінної безпеки. Через російських загарбників це тепер одне з найбільш актуальних завдань – навчити дітей впізнавати вибухонебезпечні предмети та уникати їх. Ось таке «звільнення» від безпечного життя для українських дітей Росія принесла в Україну. Україна вперше стала учасницею зустрічі лідерів держав «Групи семи» – найбільших світових демократій. Окреслив наше бачення того, що має бути зроблено для перемоги свободи й гарантування безпеки України. Закликав посилити санкційний тиск на Росію та створити такі умови для України, щоб війна якнайшвидше закінчилася звільненням нашої землі й наших людей. Зокрема, це стосується ембарго на російську нафту, нафтові суміші та нафтопродукти. Запропонував передовим державам – нашим друзям – взяти участь у відбудові України після війни. Погодили разом спільну заяву «Групи семи» щодо війни, створених Росією глобальних загроз і нашої поваги до спільної історичної спадщини, наших спільних цінностей і значення свободи. Заява – максимально в інтересах України і стане основою нашої подальшої співпраці. І головне, що відчув сьогодні, – це ще більшу готовність світу допомагати нам. І те, що ми вже досягли історичного результату, бо для всього вільного світу зрозуміло: саме Україна у цій війні є стороною добра. Росія ж – програє, бо зло завжди програє. Вдячний першій леді Сполучених Штатів Джилл Байден за візит в Україну, в Ужгород, саме сьогодні. З міркувань безпеки про цей візит і зустріч з першою леді України не повідомляли завчасно, не запрошували журналістів. Але я знаю, що пані Байден отримала максимум інформації про те, чого потребують українці й українки зараз. І я вдячний їй за щиру підтримку наших людей. Провів переговори у Києві з Премʼєр-міністром Хорватії Андреєм Пленковичем. Хорватія принципово й потужно підтримує нашу державу в боротьбі за незалежність. Я вдячний Хорватії за все, що ми вже отримали. І сподіваюсь, що надалі співпраця тільки посилюватиметься. Також прийняв у Києві Президента норвезького Стортингу. Розмова була дуже емоційною. Такою, що відчуваєш: вони переживають за нас, за нашу долю, як за себе. І реально стараються допомогти. Вдячний за це. Говорив і з Президенткою німецького Бундестагу. Насамперед про подальше оборонне сприяння Німеччини нашій боротьбі проти тиранії. Про те, як німецьке лідерство у Євросоюзі може допомогти нам. До України сьогодні завітав і Боно, гурт U2. Вдячний йому за підтримку наших людей і привернення ще більшої уваги до необхідності допомагати нашому народу. Що ж, я впевнений, сьогоднішній день в Україні показав, що ми вже – повноправна частина вільного світу й обʼєднаної Європи. Це – очевидний контраст на тлі московської самотності у злі й ненависті, яку всі побачать завтра. Російська армія не була б собою, якби не вбивала й зараз – напередодні безумовно важливих днів для будь-якого європейця. Унаслідок російського авіаудару по Білогорівці Луганської області вбито близько 60 людей. Мирних мешканців, які просто ховалися в школі від обстрілів. Це був прицільний удар саме по школі. Черговий злочин окупантів. Черговий ракетний удар по Одеській області, знову попадання по житловому будинку. Знову обстріли в Сумській області. Жорстокі обстріли на Донбасі та на Харківщині. Ніби й не 8 травня. Ніби завтра й не 9-те, коли головним словом має бути «мир». Для всіх нормальних людей. Росія забула все, що було важливим для переможців у Другій світовій війні. Але Україна й увесь вільний світ нагадають. Так, що потім уже ніхто не забуде. Щоб знову набули своєї ваги справді важливі слова «ніколи знову», які повторюють по всьому вільному світу щороку в дні памʼяті жертв Другої світової війни. Я вдячний усім нашим захисникам і захисницям, які тримають оборону й рятують Україну від сучасних нащадків того старого зла. Вічна слава всім нашим героям! Вічна слава всім нашим бійцям! Вдячний усім друзям України й свободи! Слава Україні!</p>
  <div class="source"><a href="https://www.president.gov.ua/news/ukrayina-vzhe-povnopravna-chastina-vilnogo-svitu-ta-obyednan-74917">https://www.president.gov.ua/news/ukrayina-vzhe-povnopravna-chastina-vilnogo-svitu-ta-obyednan-74917</a></div>
</article>


<article>
  <h2>Звернення Президента України з нагоди Дня перемоги над нацизмом у Другій світовій війні</h2>
  <div class="badges"><span class="chip">UK</span> <span class="chip">2022-05-09</span></div>
  <p>Великий народе великої України! 24 серпня 2021 року всією країною ми відзначали 30-річчя нашої незалежності! Хрещатиком ішли наші військові, наші захисники, наша техніка, у небі летіла наша «Мрія»! «Немає нічого небезпечнішого, ніж підступний ворог, але немає нічого отрутнішого від удаваного друга». Це слова великого українського філософа Григорія Сковороди. 24 лютого ми зрозуміли цю істину, коли удаваний друг розпочав проти України війну. Це війна не двох армій. Це війна двох світоглядів. Варварів, які обстрілюють музей Сковороди й вірять, що їхніми ракетами можна знищити нашу філософію. Вона їх дратує. Вона їм чужа. Вона їх лякає. Вона полягає в тому, що ми – вільні люди, які йдуть своїм шляхом. На цьому шляху сьогодні ми ведемо війну й нікому не віддамо ані клаптика своєї землі. Сьогодні ми відзначаємо День перемоги над нацизмом. І нікому не віддамо ані клаптика своєї історії. Ми пишаємося нашими предками, які разом з іншими народами у складі антигітлерівської коаліції перемогли нацизм. І ми нікому не дамо анексувати цю перемогу, не дамо її привласнити. Наш ворог мріяв, що ми відмовимося відзначати 9 Травня й перемогу над нацизмом. Щоб слово «денацифікація» отримало шанс. Мільйони українців боролися з нацизмом і пройшли важкий і довгий шлях. Вигнали нацистів з Луганська, вигнали нацистів з Донецька, звільнили від окупантів Херсон, Мелітополь, Бердянськ. Вигнали нацистів із Ялти, Сімферополя, Керчі й усього Криму. Звільнили від нацистів Маріуполь. Вони вигнали нацистів з усієї України, але названі мною міста сьогодні особливо надихають нас. Дають віру, що ми точно проженемо окупантів із власної землі. У День перемоги над нацизмом ми боремося за нову перемогу. Шлях до неї важкий, але ми не сумніваємося, що переможемо. У чому наша перевага над ворогом? Ми розумніші на одну книгу. Це підручник з історії України. Ми б не знали горя, якби всі наші вороги вміли читати й робити правильні висновки. 24 лютого Росія почала наступ. Наступ на ті самі граблі. На них наступає нога кожного окупанта, який приходить на нашу землю. Ми пережили різні війни. Але всі мали один фінал. Нашу землю засівали кулі й снаряди, але жоден ворог не зміг пустити тут коріння. Нашими полями їздили ворожі колісниці й танки, але це нікому не приносило плодів. У нашому небі літали ворожі стріли й ракети, але нікому не дано затьмарити нашу блакить. Немає кайданів, які зможуть скувати наш вільний дух. Немає окупанта, який зможе прижитися на нашій вільній землі. Немає загарбника, який зможе панувати над нашим вільним народом. Рано чи пізно ми перемагаємо. Хоч орда, хоч нацизм, хоч суміш першого й другого, якою є нинішній ворог, – ми перемагаємо, бо це наша земля. Бо хтось воює за батюшку царя, фюрера, партію й вождя, а ми – за Батьківщину. Ми ніколи не воювали проти когось. Ми завжди воюємо за себе. За свою свободу. За свою незалежність. Щоб перемога наших предків була недаремною. Вони билися за свободу для нас і перемогли. Ми б&#x27;ємося за свою свободу, за свободу для своїх дітей, а отже, переможемо. Ми ніколи не забудемо те, що зробили наші предки у Другій світовій війні. Де загинуло понад вісім мільйонів українців. І додому не повернувся кожен п&#x27;ятий українець. А загалом війна забрала щонайменше 50 мільйонів людських життів. Ми не кажемо «можем повторить». Бо хотіти повторити 2194 дні війни може тільки божевільний. Той, хто вже повторює сьогодні жахливі злочини гітлерівського режиму, наслідує нацистську філософію, копіює все, що робили вони. Він приречений. Бо був проклятий мільйонами предків, коли почав наслідувати їхнього вбивцю. А тому втратить усе. І зовсім скоро в Україні буде два Дні Перемоги. А в когось не залишиться жодного. Перемогли тоді. Переможемо й зараз! І Хрещатик побачить парад перемоги – перемоги України! З Днем перемоги над нацизмом! Слава Україні!</p>
  <div class="source"><a href="https://www.president.gov.ua/news/zvernennya-prezidenta-ukrayini-z-nagodi-dnya-peremogi-nad-na-74925">https://www.president.gov.ua/news/zvernennya-prezidenta-ukrayini-z-nagodi-dnya-peremogi-nad-na-74925</a></div>
</article>


<article>
  <h2>Росія – єдиний винуватець того, що мир був зруйнований, і це її історична відповідальність – звернення Президента України</h2>
  <div class="badges"><span class="chip">UK</span> <span class="chip">2022-05-09</span></div>
  <p>Українці! Українки! Незламний народе нашої країни! Сьогодні ми зробили ще один крок – дуже важливий і не просто формальний крок – на нашому шляху у Європейський Союз. Україна передала другу частину відповідей на спеціальний опитувальник, який має заповнити кожна країна, що прагне бути частиною Європейського Союзу. Зазвичай на це витрачаються місяці й місяці. Але ми зробили все за лічені тижні. Це документ, який містить тисячі сторінок. І саме сьогодні мав розмови про нашу європейську інтеграцію і з Шарлем Мішелем, Президентом Європейської ради, і з Урсулою фон дер Ляєн, Президенткою Єврокомісії. Висловив їм вдячність від імені всього українського народу за підтримку нашої країни. За увагу до наших потреб і особливо зараз, у цей складний час війни. Вони чудово усвідомлюють, що ця війна – не тільки за нашу свободу, а й за свободу всіх європейців. Пані Урсула зазначила, що вражена швидкістю, з якою наші урядовці заповнили опитувальник. І я був радий почути від неї, що наша швидкість стимулює і Єврокомісію діяти так само швидко. Розраховуємо в червні отримати позитивну відповідь щодо набуття нашою країною статусу кандидата у члени ЄС. Подякував Президентці Єврокомісії також і за роботу зі створення Трастового фонду для відбудови України після війни, після перемоги. І за зусилля, які необхідні, щоб погодити новий санкційний пакет проти Росії. Президент Шарль Мішель відвідав сьогодні нашу Одесу. Побачив на власні очі, що означає заблоковане море. Вперше за десятки й десятки років в Одесі немає звичайного руху торговельного флоту, немає звичайної портової роботи. Напевно, цього в Одесі не було ще ніколи з часів Другої світової війни. Звичайне життя, пов&#x27;язане з морем, заблоковане Росією. Саме Росією. І це удар далеко не тільки по Україні. Без нашого аграрного експорту десятки країн у різних регіонах світу вже зараз опинилися на межі дефіциту продовольства. А з часом ситуація може стати відверто страшною. Політики вже обговорюють, якими можуть бути наслідки цінової кризи та голоду в країнах Африки, країнах Азії. Це – прямий наслідок російської агресії, який можна подолати тільки спільно – усім європейцям, усьому вільному світу. Можна подолати через тиск на Росію, через дієве примушування Росії до того, щоб вона зупинила цю ганебну війну. І, до речі, сьогодні попри присутність Президента Європейської ради російські військові знову завдали ракетного удару по Одеській області. Ось таке справжнє ставлення Росії до Європи. І таким воно завжди було. Що б не говорили у Москві. Зустрівся у Києві з Генеральним секретарем Ради Європи пані Марією Пейчинович-Бурич. Обговорили, що можна зробити для миру в Україні та Європі за допомогою інструментів цієї поважної інституції. Вдячний за підтримку нашої держави візитом у нашу столицю саме в цей день – День Європи. І День перемоги над нацизмом. Зазвичай 9 травня європейці згадували ціну миру, яка була сплачена всіма народами нашого континенту 77 років тому. Говорили, як не допустити повторення такої страшної війни. Зрозуміло, що зараз усе по-іншому. У європейських столицях головна тема – це та ціна миру, яку ще доведеться сплатити, зупиняючи розв&#x27;язану Росією війну. А також ціна для Росії за те, що вона знову принесла у Європу зло тотальної війни на знищення нашого народу. Впевнений, зараз це головна тема і в Москві. Там можуть зображати в пропаганді що завгодно. Нехай. І робити будь-які політичні заяви. Але реальність не змінити. Реальність потребує миру. А єдиним винуватцем того, що мир був зруйнований, є і залишиться російська держава. Це – історична відповідальність для Росії. Ну а ми, українці, продовжуємо працювати на оборону, на перемогу й на відновлення справедливості. Сьогодні, завтра і в будь-який інший день, які потрібні, щоб звільнити Україну від окупантів. Я вдячний усім нашим захисникам, нашим захисницям. Вдячний усім, хто захищає Харківщину, захищає Донбас, захищає південь України. Хто не здається й чекає на український прапор в усіх тих містах, які тимчасово – я підкреслюю це – тимчасово захоплені окупантами. Херсон, Мелітополь, Бердянськ, Енергодар, Маріуполь, усі інші міста, всі інші наші громади. Український прапор повернеться. Бо це – наша країна. Вільна європейська країна. Наша держава. Слава Україні!</p>
  <div class="source"><a href="https://www.president.gov.ua/news/rosiya-yedinij-vinuvatec-togo-sho-mir-buv-zrujnovanij-i-ce-y-74945">https://www.president.gov.ua/news/rosiya-yedinij-vinuvatec-togo-sho-mir-buv-zrujnovanij-i-ce-y-74945</a></div>
</article>


<article>
  <h2>Промова Президента України у Національній раді Словаччини </h2>
  <div class="badges"><span class="chip">UK</span> <span class="chip">2022-05-10</span></div>
  <p>Шановний пане Голово Національної ради! Шановний пане Прем&#x27;єр-міністре! Шановні парламентарі! Шановні журналісти! Дорогий словацький народе! Pozdravujem Vás s Kyjiva! Це честь для мене – звертатися до вас сьогодні. І я хочу почати зі слів вдячності за всю ту допомогу, яку Словаччина надала Україні. Ми дуже цінуємо вашу оборонну підтримку. І вашу рішучість у цій підтримці, яка доводить, що ви усвідомлюєте: свобода без сили – це просто марення і не більше. Було б добре, якби деякі інші держави Європи та світу навчилися цього у вас. Ми цінуємо вашу солідарність з Україною на рівні Європейського Союзу. Так було і до 24 лютого, коли Росія почала повномасштабну війну. Так є й зараз. Ще минулого року ми підписали з вашою Президенткою пані Зузаною Чапутовою Декларацію про визнання європейської перспективи України. Значення того кроку стало зараз тільки сильнішим. Війна Росії проти нашої держави є не лише спробою захопити нашу землю, підкорити наших людей і стерти українську самобутність. Росія пішла війною фактично проти всієї обʼєднаної Європи, лише почавши з України. Ця війна насправді ведеться Росією проти кожної з держав, які хочуть жити вільно й самостійно обирати своє майбутнє. Обирати, в яких союзах бути, з ким дружити і як торгувати. Ця війна – проти самого проекту загального обʼєднання на основі спільних цінностей на нашому континенті. Що це за цінності? Повага до життя, до прав людини, до непорушності кордонів і до свободи. Прем&#x27;єр-міністр Словаччини пан Едуард Хегер був одним із перших наших іноземних друзів, який відвідав передмістя Києва й побачив на власні очі, що там наробили російські окупанти. Минулого тижня Бучу та Бородянку відвідали й ваші колеги – представники парламенту Словаччини. Вони також на власні очі побачили, яке зло несе Росія. В одній тільки Київській області зафіксовані тисячі злочинів російських окупантів проти мирних людей. Зафіксовані вбивства, катування, викрадення, мародерство й грабежі. Зафіксовано, що окупанти намагалися знищити все, що не тільки має зв&#x27;язок з українською національною ідеєю, а й просто з культурою. Чого варті лише обстріляні та розтрощені школи на тій території, куди зайшли окупанти. Вони громили навіть школи! Про що це свідчить? Про те, що ми в епіцентрі протистояння двох ідей. Європейської демократичної ідеї, що свобода й життя кожної людини мають значення. Та жорстокої тиранічної ідеї про те, що має значення нібито лише та людина, яка може підкоряти інших людей. Ось що ми повинні зупинити разом. Всі у Європі. Бо якщо не зупинимо – російські війська повторять злочини, які скоїли в Бучі та Бородянці, на землі кожної держави, до якої зможуть дотягнутися, зокрема на території вашої держави. Тож перший і головний інструмент, щоб перемогти в цьому протистоянні, – це зброя. І я можу сказати від імені всього нашого народу, що українці завжди пам&#x27;ятатимуть, як Словаччина надала нашій державі у вирішальний час те, що справді допомогло нам. І є потенціал, щоб продовжити цю співпрацю. Зокрема в питанні про авіацію – про літаки, про гвинтокрили. Знаєте, наш прапор, який зараз дуже часто бачать усі європейці у своїх містах, – я їм вдячний – він відображає нашу родючу землю – поля жовтої пшениці. А також наше прекрасне синє небо. І нашу землю є кому захищати. А ось у небі ми потребуємо більшої підтримки. Зокрема й вашої. Другий інструмент – це санкції проти Росії. Разом із застосуванням нашою армією ефективної зброї санкції створюють для європейської ідеї справді надійний захист. Бо якщо джерело агресії послаблюється, для всіх у Європі життя стає більш захищеним. Зараз Європейський Союз погоджує вже шостий санкційний пакет проти Росії. І це потрібний пакет. Включно з тими енергетичними обмеженнями, які для нього передбачаються. Я розумію, що для вас і ще деяких держав у цьому є складність. Що для Словаччини питання про російську нафту та можливість її заміщення не є питанням про моментальні дії. Ми все розуміємо. Але я хочу вам як нашим друзям навести один український приклад. Щоб ви краще нас зрозуміли. Дуже довго російські політики боролися за постачання в Україну російського газу. Вони пропонували різні нібито вигідні варіанти – абсолютно неринкові, дешеві й зручні передусім для Москви. Пропонували, щоб отримати у нас політичне рішення про більший обсяг постачання та про легшу схему розрахунку за російський газ. Ще не так давно саме Україна була одним із найбільших напрямків збуту для Газпрому. До чого це призвело? Україна залежала не просто від російського газу, а й від російських політичних рішень. І будь-які спроби перейти хоча б на ринкові умови в постачанні завершувалися газовими війнами, а зрештою – й кабальною газовою угодою, яка становила пряму загрозу для нашого суверенітету. Також дуже довго українські політики гралися і з питанням про розміщення Чорноморського флоту Росії на території України – у нашому Криму. Зокрема, вони говорили про умови так званої оренди для флоту, підвʼязуючи під це ще й газове питання. Ніби може бути якась вигода державі від удаваної знижки на російський газ, коли російський флот залишається на українській території. Коли цей флот – просто прикриття для захоплення території. Ширма для паспортизації Росією наших людей – наших людей у Криму. Для пропаганди й повзучої анексії. Яку залишалося тільки довершити вторгненням, що й сталося у 2014 році. Ось що було в нашій історії. І ось чого я раджу уникати всім нашим друзям, які можуть хоча б на відсоток опинитися в такій самій політичній залежності від Росії. Ми першими побачили, як Росія порушує угоди, коли вони просто перестають їй подобатися. Побачили, як Росія перетворює комерційні зв&#x27;язки на ланцюг, щоб тримати державу поруч із собою. Російський Чорноморський флот був використаний при захопленні Криму. А зараз блокує море для нас і б&#x27;є ракетами по наших мирних містах. Ну а газ Росія намагається використовувати зараз, щоб тримати в покорі увесь Європейський континент. Пані та панове! Поважний словацький народе! Україна пройшла шляхом помилок, на яких можуть навчитися наші друзі. Російські енергоресурси не є просто товаром. Від них варто відмовитися, передусім від нафти. Бо це насправді питання про свободу. Так, захист свободи має ціну. І третій аспект, про який я хотів би сьогодні сказати. Це майбутнє Європейського Союзу. Намагання Росії шантажувати, розколювати й послаблювати європейців однозначно свідчать про те, що всі ми на континенті маємо відповідати на це ще більшим об&#x27;єднанням. Іще більшою інтеграцією. Ще більшим спільним захистом наших цінностей. Це важливий елемент саме тієї сили, яка робить свободу не просто маренням. Але ще більше об&#x27;єднання у Європі можливе тільки в одному випадку – якщо Україна прямо зараз, в умовах війни, отримає реальну змогу прискорено рухатися у Європейський Союз. Питання про надання Україні статусу кандидата у члени Євросоюзу вже у червні цього року – це питання захисту всього європейського проекту. Так само як і питання про економічну підтримку для України. Неможливо воювати без економіки. А Росія робить усе, щоб зруйнувати нашу економіку. Як приклад – більшість російських ракет, які вдарили по українській землі, вдарили саме по економічній інфраструктурі. Тож пріоритетом є налагодження альтернативних маршрутів для нашого експорту. Зокрема й через територію Словаччини. І більша фінансова підтримка для України з боку Європейського Союзу. І я прошу вас бути нашим голосом у Євросоюзі, коли потрібно захищати відповідні позиції від деструктивних сумнівів тих, хто свободу цінує менше, ніж ви. Після понад двох місяців повномасштабної війни українці разом з усіма нашими друзями на Європейському континенті, які проявили солідарність у захисті свободи, довели, що Москві більше ніколи не вдасться повторити 1968 рік і всі інші спроби поширити тиранію. До речі, саме так я трактую рішення про нагородження мене вашою державною премією імені Александра Дубчека. Вдячний за неї. Але щоб справді повністю відповісти на знущання зі свободи тоді, у 68-му, і на намагання познущатися зі свободи зараз, ми маємо ще боротися. Ми маємо посилювати нашу єдність і тиск на Росію, доки не побачимо, що перемога досягнута. Знаю, що в червні у Братиславі відбудеться донорська конференція для мобілізації допомоги Україні. Вдячний усім, хто бере участь в її організації, зокрема аналітичному центру GLOBSEC. І вірю, що зможемо обговорити на цьому братиславському майданчику вже конкретні проекти з відновлення нормального життя у різних регіонах України. Бо що активніше ми співпрацюємо, то сильніше тиснемо на Росію. І що більше посилюємо загальноєвропейську єдність, то чіткіші контури нашої перемоги. Нашої перемоги. Дякую, Словаччино! Слава Україні!</p>
  <div class="source"><a href="https://www.president.gov.ua/news/promova-prezidenta-ukrayini-u-nacionalnij-radi-slovachchini-74949">https://www.president.gov.ua/news/promova-prezidenta-ukrayini-u-nacionalnij-radi-slovachchini-74949</a></div>
</article>


<article>
  <h2>Збройні Сили України роблять усе для звільнення всіх наших міст і наших людей – звернення Президента Володимира Зеленського</h2>
  <div class="badges"><span class="chip">UK</span> <span class="chip">2022-05-10</span></div>
  <p>Українці! Українки! Усі наші захисники й захисниці! Сьогодні був складний день. Були новини – як звичайні, так і трагічні. Почну з міжнародних контактів. Продовжив звертатися до іноземних парламентів. До тих держав і народів, чия підтримка важлива для нас. І особливо зараз. У зверненні до парламенту Словаччини подякував за потужну оборонну, санкційну та іншу підтримку. Пояснив наш погляд на те, чому енергетична співпраця з Росією не може розглядатися у відриві від агресивної політики цієї держави. І на українському прикладі, нагадавши історію газової так званої дружби з Росією, показав, яких помилок варто уникнути. Зверненням до мальтійського парламенту нагадав про героїчну битву за Мальту у Другій світовій війні, яка дуже схожа насправді на нашу сьогоднішню боротьбу у війні за незалежність і свободу проти Росії. Тоді, 80 років тому, від битви за Мальту залежала доля всього протистояння в Середземному морі. Союзники виграли. Фашисти програли. Робимо все, щоб і зараз протистояння на нашій землі завершилось саме так. І для цього ми потребуємо принциповості у підтримці, у санкціях. Зокрема й від Мальти. Провів у Києві переговори з міністрами закордонних справ Німеччини та Нідерландів. Говорили про посилення України, про швидше завершення цієї війни. Обговорили також і деталі того, як наші друзі можуть долучитися до післявоєнної відбудови України. Вдячний їм і за поновлення роботи посольств у нашій столиці. Це важливий жест, який підтверджує впевненість Європи в майбутньому України. Загалом уже 36 іноземних представництв працюють у столиці. Збройні Сили нашої держави забезпечили нам усім хороші новини з Харківської області. Поступово відтискають окупантів від Харкова. Я вдячний усім нашим захисникам і захисницям, які тримають оборону та проявляють справді надлюдську силу, щоб вигнати армію загарбників. Колись другу за потужністю армію світу. Але хочу також закликати всіх наших людей, і особливо тих, хто в тилу, не поширювати надмірних емоцій. Не варто створювати таку атмосферу специфічного морального тиску, коли щотижнево й навіть щоденно очікуються певні перемоги. Збройні Сили України роблять усе для звільнення нашої землі та наших людей. Для звільнення всіх наших міст – Херсона, Мелітополя, Бердянська, Маріуполя та всіх інших. Сьогодні спеціальна група міжнародних експертів під головуванням Майкла Макфола та Андрія Єрмака запропонувала Дорожню карту енергетичних санкцій. Це детальний документ, який описує, що треба зробити, щоб Росії стало справді складно фінансувати цю війну, але при цьому – щоб глобальна економіка не зазнала втрат через обмеження для російських енергоресурсів. Це раціонально складений документ, і вже сьогодні почали працювати над його реалізацією. І трагічна річ, якою сьогодні хочу завершити це звернення. Сьогодні помер перший Президент України Леонід Макарович Кравчук. Він був не просто політиком. І навіть не просто історичною постаттю. Він був тією людиною, яка вміла знайти мудрі слова і сказати їх так, щоб почули всі українці. Особливо це важливо в складні, кризові моменти. Коли від мудрості однієї людини може залежати майбутнє цілої країни. Леонід Макарович проявив саме таку свою мудрість наприкінці 1980 років, коли поставав український рух. Він блискуче пройшов 1991 рік, і це тільки зараз може виглядати, ніби тоді йому було просто. І що б не було потім, Леонід Кравчук завжди залишався з Україною. Можливо, саме завдяки своїй мудрості він був по-особливому веселим. Завжди цінував життя, кожну його хвилину. Але й завжди знаходив далеко не одну хвилину, щоб допомогти розібратися і щоб дати пораду. І зокрема за це я йому особисто вдячний. Він дитиною пережив Другу світову війну, пережив окупацію. Леонід Макарович знав, чого коштує свобода. І всім серцем хотів для України миру. Я впевнений, ми це реалізуємо. Досягнемо нашої перемоги й нашого миру. Вічна шана і пам&#x27;ять першому Президенту незалежної України! Вічна пам&#x27;ять усім, хто захищав Україну! Слава Україні!</p>
  <div class="source"><a href="https://www.president.gov.ua/news/zbrojni-sili-ukrayini-roblyat-use-dlya-zvilnennya-vsih-nashi-74965">https://www.president.gov.ua/news/zbrojni-sili-ukrayini-roblyat-use-dlya-zvilnennya-vsih-nashi-74965</a></div>
</article>


<article>
  <h2>Виступ Президента України Володимира Зеленського перед студентами провідних французьких університетів</h2>
  <div class="badges"><span class="chip">UK</span> <span class="chip">2022-05-11</span></div>
  <p>Я радий вітати вас із нашої столиці, з Києва. Сьогодні вже 77-й день повномасштабної війни Росії проти нашої держави. І вона відбувається через 77 років після того, як завершилася найбільш масштабна війна у Європі – Друга світова. Коли завершувалася та війна, політичні лідери й народи прагнули створити архітектуру безпеки, яка зробить неможливою повторення війни у Європі. І коли я кажу зараз слово «безпека», я вживаю його в широкому сенсі. Це не тільки військовий компонент, а й економічний, політичний, освітній, культурний і меморіальний. Європейці робили дуже багато, щоб на континенті завжди залишалася можливість для розв&#x27;язання будь-яких проблем через діалог. Через спілкування. Щоб не було можливості в якогось одного політика, однієї людини чи групи політиків знову спровокувати масштабну війну, яка забере тисячі або навіть мільйони життів. І, до речі, внесок студентів, зокрема й студентів Франції, у такі зміни у Європі надзвичайно вагомий. Від травня 1968-го й донині немає такого політика, який не побоювався б, що до нього прийдуть і скажуть: забороняти забороняється. Але чому попри все це, всю цю історію, у нас у Європі зараз немає жодного інструменту, щоб зупинити російську агресію, окрім сміливості, мудрості українців і українок, які захищають нашу державу? Як так сталося, що вся архітектура безпеки, яка створювалась у Європі після Другої світової війни, не спрацювала? Та й не просто не змогла спрацювати, а значною мірою навіть не намагалася. За 77 днів жорстокої російської війни, яку справді можна назвати тотальною війною на знищення українського народу, в Україні зруйновані міста й села. Ви про це знаєте. Від міста Волноваха на Донбасі взагалі нічого не залишилося. До цієї війни там жили близько 20 тисяч людей. Зараз це попелище. Півмільйонне місто Маріуполь – зараз просто руїни. Скільки людей там зараз? Кілька десятків тисяч із півмільйона. Як мінімум 20 тисяч маріупольців убиті російськими ударами по місту. І таких прикладів в Україні, на жаль, дуже багато. На сьогодні 12 мільйонів людей були змушені рятуватися від війни та стали вимушеними переселенцями. Зафіксовано понад 10 тисяч воєнних злочинів російських військових. І це тільки те, що зафіксовано юридично станом на цей день. Як усе це стало можливим? І чому жодної глобальної чи європейської інституції зараз недостатньо, щоб зупинити цю війну? Знаєте, я не хочу, щоб це залишалося риторичними питаннями. На ці питання справді потрібно знайти відповідь, бо ці питання власне про нас з вами, про Європу. Про те, як жити нам усім. Від Атлантики до наших міст, до наших громад у Харківській області й на Донбасі, які прямо зараз, прямо у ці хвилини, поки ми тут з вами, обстрілюються російськими військами з артилерії, авіації тощо. Мені говорили, що регламент нашої сьогоднішньої зустрічі передбачає моє звернення і можливість для п&#x27;яти студентів поставити ті чи інші запитання. Я думаю, що це все ж таки несправедливий регламент. П&#x27;ять запитань – це недостатньо, щоб зрозуміти людину й щоб зрозуміти ситуацію. І це буде виглядати привілеєм для кількох, коли нас слухають тисячі. Але я розумію, що у нас з вами обмежений час. Окрім того, мені також цікаво поставити вам запитання, щоб почути, що ви саме думаєте. Щоб це було дійсно спілкуванням. Наприклад, про НАТО. Про світову безпеку. Про архітектуру цієї безпеки. Про 5-ту статтю договору. Роками у Європі боялися вступу України в НАТО, бо якби почалася війна з Росією – так говорили – то довелось би всім воювати проти неї. Я б сказав, за Україну. Але хіба не в цьому сенс НАТО? Хіба не в тому, що всі за одного? А якщо Росія піде далі, наприклад у країни Балтії, Литву, Латвію, Естонію – будь-яку країну. То чи буде НАТО воювати проти Росії, наприклад, за Латвію? Чи спрацює тоді 5-та стаття, враховуючи, що більшість із вас ніколи не були в Латвії та навіть можуть не мати звʼязків із цією країною? Є також інший аспект цього. Росія вже почала війну проти України, але ми не в НАТО. А чому тоді ми не в Європейському Союзі? Росія вже воює. І ви бачите, як вона воює. Чого ще зараз можна боятися? І чому наш спільний європейський дім має досі внутрішній поділ на тих, кого впустили, і Україну. Яка за дверима, але при цьому воює, захищаючи європейські цінності. Цінності Євросоюзу – свободу та інші фундаментальні цінності? І ось моє друге запитання до вас: чому все ж таки одна людина – Володимир Путін – ухвалив рішення про війну? Це було помилкове й катастрофічне (рішення. – Ред.). Але чому він його все ж таки ухвалив? І чи є зараз у Європі, можливо, навіть у Франції чи в будь-якій країні людина – чоловік або жінка, яка може також розпочати таку війну проти сусідів? Звичайно, я нікому цього не бажаю. Але чи захищені ми від цього? Захищені ви від цього? Ще одне моє запитання до вас – чому російські військові, коли окупували територію України, з таким задоволенням і так масово знущалися з людей? Чому вони не просто стріляли або брали в полон, або убивали людей, як на війні. А чому вони ґвалтували, а чому вони катували людей? Чому відрізали голови людям, пальці, ламали ноги? Чому російські солдати ґвалтували дітей на очах у батьків? Як ви – ви вже дорослі – як ви можете це пояснити? На вашу думку, у них був саме такий наказ чи вони просто самі такі? Наприклад, дівчинка дев&#x27;яти років. Або хлопчик одинадцяти років. Що має бути в голові російського солдата, який ґвалтує їх, та ще й на очах у батьків, на очах у матері? Зафіксовані сотні таких злочинів. Був навіть такий російський солдат, який ґвалтував немовля і знімав це на відео, а потім це відео всім показував. А скільки такого було на окупованій території, про що ми поки що не знаємо? Під час Другої світової війни нацисти скоювали страшні злочини проти всіх народів Європи. Зокрема проти українців і проти росіян. За 77 років було багато зроблено для збереження пам&#x27;яті про ті страшні злочини, яка б гарантувала, що вони не повторяться ніколи знову. Але чому російські військові, коли прийшли на землю України, стали робити те саме, що робили нацисти? Як це стало можливим? Моє наступне запитання до вас: а коли буде відновлена справедливість? Чому у світу досі немає жодного інструменту, який дав би змогу притягнути до відповідальності всіх воєнних злочинців швидко? Саме швидко. Звичайно, наша держава зробить усе, щоб притягти до відповідальності кожного воєнного злочинця. І я вдячний усім, хто нам допомагає. Зокрема Франції. Але є аспект часу. Як довго це триватиме? Коли вбивці й кати отримають вироки? І як їх дістати для судового процесу, якщо вони будуть ховатися на території Росії і якщо там нічого не зміниться? Серед вас зараз – багато людей майбутнього і різних професій, і серед вас є юристи. Нехай вони знайдуть відповідь. Тож що нам зробити, щоб пришвидшити міжнародне правосуддя? І якого покарання заслуговують ці злочинці? Конкретно якого? Що може бути достатнім покаранням за зґвалтування дитини чи розстріли просто для задоволення, машин з біженцями прямо на дорогах? Таких випадків були сотні і тисячі. І моє п&#x27;яте запитання до вас не складне – про особисте. Про те, що впливає на політику й що впливає на рішення, чи займатися політикою? Чи готові ви займатися політикою? Чи хотіли б ви, щоб ваш батько був Президентом держави? Президентом держави, яка захищається у війні та виборює не просто незалежність, а буквально право на життя для своїх людей? Або Президентом Франції – держави у мирі? Я хочу пояснити вам свої відчуття. Відчуття, коли маєш подвійну відповідальність – і за державу, бо ти Президент, і за свою родину, яка опинилася в абсолютно особливих умовах. Коли я вирішив балотуватися на пост Президента, моя дочка (їй зараз 18 років) була проти – страшенно. Вона усвідомлювала, наскільки зміниться життя. Це питання публічності, питання охорони, певної відповідальності – вже тепер як дітей Президента. А що ви про це думаєте? І що могли б відчувати ви зараз, якби були сином чи донькою Президента? Тож, як я зрозумів, у нас небагато часу. І мені хотілося б, щоб ви дали свої відповіді на мої запитання. А я щоб міг відповісти на ваші. Важливо, щоб ця наша зустріч справді була спілкуванням. І я хотів би вас почути. Наприкінці можу поставити останнє запитання. Якщо я отримаю всю інформацію від вас. Дякую за увагу!</p>
  <div class="source"><a href="https://www.president.gov.ua/news/vistup-prezidenta-ukrayini-volodimira-zelenskogo-pered-stude-74969">https://www.president.gov.ua/news/vistup-prezidenta-ukrayini-volodimira-zelenskogo-pered-stude-74969</a></div>
</article>


<article>
  <h2>Ми звільнимо нашу землю і людей, а з допомогою вільного світу це буде зробити легше – звернення Президента України</h2>
  <div class="badges"><span class="chip">UK</span> <span class="chip">2022-05-11</span></div>
  <p>Українці! Українки! Незламний народе нашої країни! Маємо серію серйозних новин – однозначно позитивних для нашої оборони. Перше. Палата представників Конгресу Сполучених Штатів Америки проголосувала за новий і вагомий пакет підтримки для нашої держави та глобальної демократії. Майже на 40 мільярдів доларів. Скоро відбудеться й друге голосування – у Сенаті США. Після чого це рішення потрапить на підпис Президенту Байдену й набуде чинності. Я вдячний народу Америки та всім нашим друзям у Конгресі, в адміністрації за цю підтримку. У чому конкретно позитив? Ці кошти будуть використані максимально швидко й без бюрократії для посилення захисту України. Передусім, це зброя та боєприпаси для нас, обладнання. Але не тільки. Це також підтримка розслідування воєнних злочинів Російської Федерації, окупантів, підтримка дипломатичної роботи тощо. Друге рішення – важливе й навіть історичне. Це поновлення Америкою знаменитої програми ленд-лізу. Люди, які добре пам&#x27;ятають історію, знають, що ленд-ліз був однією з ключових передумов перемоги союзників у Другій світовій війні. Допомога за ленд-лізом від Сполучених Штатів для Великої Британії та Радянського Союзу кардинально змінила розстановку сил у Європі. Європейці тоді отримували за ленд-лізом велику номенклатуру продукції – від літаків до вантажівок, від авіаційного пального до засобів зв&#x27;язку. До речі, американські радіостанції та інші речі, поставлені за ленд-лізом, працювали для радянських людей ще довго після війни. Десятки років. Гітлерівська Німеччина навіть з урахуванням усіх ресурсів на захоплених територіях не могла нічого протиставити цьому потенціалу союзників на фундаменті американських виробничих сил. І це не випадковість, що новий закон про ленд-ліз для захисту демократії в Україні був підписаний саме 9 травня. Я вдячний особисто Президенту Байдену за цю підтримку, за це рішення й за такий символізм. Бо ми зараз захищаємо свободу та право на життя для всіх вільних народів у війні проти тиранії, яка становить для Європи не меншу загрозу, ніж була 80 років тому. Говорячи просто, ленд-ліз – це схема передачі нам усього, що необхідно для оборони. Хоча формально це ніби позика, але по суті вона настільки вигідна, що називати її позикою некоректно. По-перше, ми отримаємо доступ до сучасної зброї, боєприпасів, обладнання, і нам не треба шукати варіанти, як за це все заплатити. По-друге, тепер із ленд-лізом Президенту США не потрібно буде узгоджувати з Конгресом, яку допомогу він надає. Це прискорить постачання. І є ще одна річ, про яку варто сказати окремо. Україна дуже предметно й постійно обговорює з нашими друзями тему безпекових гарантій для Україні. Зустріч «Великої сімки» 8 травня, у якій наша держава вперше взяла участь на рівні лідерів, була передусім про це. Ми домовляємося з провідними державами світу, щоб дати Україні впевненість у безпеці на десятиліття вперед. Це вперше в історії нашої держави, коли є можливість зафіксувати такі гарантії. Не щось у меморандумі, не якесь декларативне бажання якогось курсу, а конкретні гарантії. Не тільки юридично вагомі, а й прописані так, щоб було зрозуміло: що конкретно, хто конкретно і як конкретно нам гарантує. Дай Бог. Звичайно, що всі ці речі не запрацюють за один чи декілька днів. Але я впевнений, що цей травень в українській історії матиме особливе значення. Так, російські війська все ще на нашій землі. Ті маргінали, яких російська держава знайшла собі як колаборантів, роблять заяви космічного масштабу і космічної ж дурості, як характеризувався цей їхній рівень ще в «Собачому серці». Але хай там що роблять окупанти, це нічого не означає. У них немає шансів. Я впевнений, що ми звільнимо нашу землю і людей. До речі, сьогодні у спілкуванні зі студентами університетів Франції відчув таку впевненість і в їхніх запитаннях. А з новою підтримкою від США, з ленд-лізом, з усією тією допомогою, яку ми отримуємо від Великої Британії та Євросоюзу, від Канади, Японії, Австралії – без перебільшення, від усього вільного світу, – нам буде легше. Говорив сьогодні і з канцлером Німеччини Олафом Шольцом. Про оборонну допомогу Україні, енергетичну взаємодію та нові санкції. Нові – проти Росії. Крок за кроком робимо все, щоб саме агресору було найбільш боляче від агресії. Однак, говорячи про допомогу партнерів, маємо не забувати, що перемога здобувається безпосередньо українцями й українками, які борються. Усіма, хто б&#x27;є ворога й посилює оборону. Тільки вчора державними нагородами були відзначені 404 військовослужбовці Збройних Сил України. Звання Героя України (посмертно) присвоєно полковнику Ігорю Бедзаю, начальнику служби безпеки польотів – старшому інспектору-льотчику командування Військово-Морських сил. А всього за час повномасштабної війни державними нагородами відзначені понад 13 тисяч наших військових. Це точно характеризує хоробрість усіх наших захисників, усіх наших захисниць. Я вдячний кожному й кожній із них! Дуже вдячний. Вічна слава всім, хто воює за свободу! Вічна пам&#x27;ять усім, хто віддав життя за нас, за кожного, за кожну. За Україну! Слава Україні!</p>
  <div class="source"><a href="https://www.president.gov.ua/news/mi-zvilnimo-nashu-zemlyu-i-lyudej-z-dopomogoyu-vilnogo-svitu-74997">https://www.president.gov.ua/news/mi-zvilnimo-nashu-zemlyu-i-lyudej-z-dopomogoyu-vilnogo-svitu-74997</a></div>
</article>


<article>
  <h2>Виступ Президента Володимира Зеленського на врученні нагороди The Atlantic Council «За видатне лідерство», лауреатом якої став український народ</h2>
  <div class="badges"><span class="chip">UK</span> <span class="chip">2022-05-12</span></div>
  <p>Пані та панове! Від імені всіх українців я дякую вам за цю нагороду. Удостоїти її весь український народ правильно й справедливо, адже мужність – це наша національна риса характеру. Сьогодні весь світ бачить це й захоплюється героїзмом українців. Водночас хочу, щоб для всіх це не ставало чимось буденним. І для цього слід говорити й пам’ятати, що за сміливістю, за мудрістю нашого народу стоять тисячі реальних історій, імен, подвигів. Світ має чути й знати про них. Мати про український народ чітке уявлення та розуміння. Насамперед ми – народ найкращих захисників. Це наші Сухопутні війська, Повітряні та Військово-Морські сили, Десантно-штурмові війська, Сили спеціальних операцій, Нацгвардія, розвідка, прикордонники, бійці територіальної оборони. Це Віталій Скакун, що підірвав разом із собою міст, щоб зупинити колону російських танків. Це 21-річний лейтенант Віталій Сапіло, який знешкодив 30 одиниць ворожої техніки й загинув від авіаудару. Сергій Пантелюк, який, відбиваючи наступ, був поранений і помер у лікарні в той час, як народжувалася його донька-первісток. Це прикордонники острова Зміїний, які не злякалися флагмана російського флоту крейсера «Москва» та відправили російський корабель у напрямку, що став всесвітньо відомим. Це незламні захисники Маріуполя й «Азовсталі», які вже кілька місяців тримаються там, тримають там оборону. Це всі наші бійці, які загинули, захищаючи Україну, а з нею і Європу. Я прошу присутніх вшанувати їхню пам&#x27;ять мовчанням. Дякую. Український народ – це люди, які не шкодують себе заради інших. Це бойовий медик Діана Кукурудзяк, яка за день витягла з поля бою 16 поранених бійців. Фельдшер Сергій Чорнобривець у Маріуполі, що від початку війни залишався на чергуванні 22 доби поспіль. Український народ – це народ сміливих дітей. Це 11-річний Максим, який нічого не сказав мамі, втік із дому й прийшов проситись у територіальну оборону. Це семирічна Варя з Кропивницького, яка, збираючи на бронежилети, віддала гроші, що складала на смартфон. А потім продавала квіти й малюнки. Це 15-річна дівчина з Луганщини, яка вела авто з простріленими ногами та вивезла чотирьох поранених. 15-річний юнак, який три кілометри ніс поранену маму на руках до пункту евакуації. Наш народ – це також літні люди, які пережили забагато випробувань. Це Борис Романченко, який пройшов пекло, пекло Бухенвальду й загинув у 96 років у себе вдома, під час обстрілу Харкова з боку Російської Федерації. Це Ванда Обʼєдкова, яка дитиною, ховаючись у підвалі, пережила Голокост і нацистську окупацію Маріуполя, у 2014-му побачила другу окупацію міста, а цьогоріч – третю. У свої 91 вона знову мусила ховатися в підвалі, де померла на 40-й день війни. Це 87-літня Галина Котубей із Миколаївщини, яка лишилась єдиною й останньою жителькою у своєму селі, але відмовилася його покидати. Український народ – це народ, де сотні тисяч воюють, а мільйони допомагають. Це бізнес, який переорієнтувався на потреби країни. Дизайнери одягу шиють військову форму, ресторатори годують безкоштовними обідами, пекарні печуть хліб для переселенців і самотніх людей. Це професор університету, який в окопі продовжує читати лекції своїм студентам. Скрипалька, яка грає для людей під час повітряної тривоги в бомбосховищі. Це мирні жителі українських міст, мирні жителі сіл, які ставали живою стіною на шляху в окупантів, зупиняли військову техніку, розвертали танки у зворотному напрямку. Це жителі Демидівки, які затопили власне село, щоб не пустити окупанта в Київ. Хто попри погрози, постріли, шумові гранати виходить на мирні акції, нагадуючи окупантам, що це Україна. Херсон, Мелітополь, Бердянськ, Енергодар, Маріуполь та всі інші ненадовго окуповані міста й села України. Це мільйони українців, які захищають рідну землю, захищають весь світ. Не бійтесь і приїжджайте в Україну. Почуйте ще тисячі подібних історій про нас, про українців. Подивіться в їхні сміливі очі, потисніть їхні міцні руки, і ви побачите, що вони роблять все це не заради слави, що їм потрібні не лише нагороди, а й конкретна допомога та конкретна підтримка. Зброя, техніка, кошти, санкції проти Росії, а головне – відчуття, що в цій важкій боротьбі вони не одні, що їх підтримуєте ви, що їх підтримує весь світ – вільні держави, вільні народи нашої планети. Дякую вам! Дякую за увагу! Дякую за підтримку! Дякуємо за нагороду і ласкаво просимо в Україну!</p>
  <div class="source"><a href="https://www.president.gov.ua/news/vistup-prezidenta-volodimira-zelenskogo-na-vruchenni-nagorod-74977">https://www.president.gov.ua/news/vistup-prezidenta-volodimira-zelenskogo-na-vruchenni-nagorod-74977</a></div>
</article>


<article>
  <h2>Російська стратегічна поразка очевидна вже всім у світі, просто в Росії поки немає сміливості це визнати – звернення Президента України</h2>
  <div class="badges"><span class="chip">UK</span> <span class="chip">2022-05-12</span></div>
  <p>Українці, українки! Наші захисники й захисниці! Я не втомлююся повторювати ці слова, звертаючись до всіх – усіх, хто захищає державу. Сьогодні ці слова звучать особливо. У Міжнародний день медичної сестри. Професійне свято десятків тисяч українок, а також і українців – медичних братів, які роблять одну з найголовніших справ для перемоги – рятують життя наших воїнів, наших цивільних людей. Мав честь сьогодні вручити державні нагороди й відзнаки представницям цієї професії. Тим, хто під ворожими обстрілами та в час окупації не припиняли працювати й рятувати людей. Тетяні Тарасенко, Аллі Чернець та Людмилі Гусак із Сумської області. Вірі Целик, Оксані Уманець та Ірині Вернигорі з Чернігова. Оксані Баландіній з Луганської області. Світлані Клименко та Марії Адаменко з Київщини. Наталії Абашник із Харкова. Від усього серця я дякую всім медичним сестричкам, усім медичним працівникам і працівницям, які щодня й щоночі допомагають українцям боротися. І я закликаю сьогодні всіх, хто ще не встиг подякувати їм: зробіть це. І вісім років війни на Донбасі, і два роки пандемії, і третій місяць повномасштабної війни та й усе своє професійне життя вони присвячують вам, нам, всім – суспільству. Тому, щоб Україна жила. Мені було дуже приємно побачити й умови роботи наших медиків у Центрі дитячої кардіології та кардіохірургії у Києві. Новий корпус Центру був побудований у межах нашої програми «Велике будівництво». І це справді сучасний корпус. У ньому відчуваєш, що наша медична система, наша медицина справді може бути на одному рівні з найкращими світовими медичними системами. Ми вкладалися в розвиток медицини та всієї соціальної інфраструктури до війни, і ми обов&#x27;язково продовжимо робити це після війни. Хай окупанти не сподіваються, що вони нас зупинять. За час бойових дій із 24 лютого російські війська зруйнували 570 закладів охорони здоров&#x27;я. Повністю знищили 101 лікарню. Що це таке? Це дурість. Це варварство. Це самознищення Росії як держави, на яку хоча б хтось у світі міг дивитись як на культурну націю. Сьогодні вночі вони завдали удару по Чернігівщині, іще й по школах. Звичайно, російська держава в такому стані, що будь-яка освіта їй тільки заважає. Але чого можна досягти знищенням українських шкіл? Усі російські командири, які віддають такі накази, просто хворі. І невиліковно. Але всі лікарні, які окупанти зруйнували, всі школи, всі університети, які вони розбомбили, всі будинки, мости, підприємства – ми все відновимо. Окупанти били сьогодні ще по Полтавщині, по Кременчуку. Знову по заводу, щоб у людей не було бензину. Реально хворі. По Запорізькій області, по містах і селах Донбасу. Але що це їм дає? Російська стратегічна поразка очевидна вже всім у світі й навіть тим, хто ще продовжує з ними спілкуватися. Просто в Росії поки немає сміливості це визнати. Вони боягузи. І намагаються сховати правду за ракетними, авіаційними та артилерійськими ударами. Тому наше завдання – боротися, поки ми не досягнемо своїх цілей у цій війні. Звільнити нашу землю, наших людей і надійно гарантувати нашу безпеку. Говорив з Президентом Фінляндії. Обговорили з ним євроінтеграцію України та оборонну взаємодію. Говорив і з Президенткою Словаччини Зузаною Чапутовою. Подякував за надану Україні підтримку. Домовилися про наступні кроки по всьому спектру відносин: оборона, санкції, економіка, зокрема імпорт пального, і подальше зближення з Європейським Союзом. Готуюся продовжити спеціальні формати спілкування з дружніми суспільствами, зокрема зі студентами країн-партнерів. Скоро звертатимусь до американських студентів. Також і до студентів країн Європи. Маємо поширювати наші українські ідеї та роз&#x27;яснювати на всіх рівнях, яким саме ми, українці, бачимо життя Європи та світу після цієї війни. Війни, яка змінює все у світовій політиці. Вдячний другу України, Прем&#x27;єр-міністру Нідерландів Марку Рютте за сьогоднішнє звернення до Верховної Ради України. Це важливий жест підтримки. А ще важливіше те, що Нідерланди адвокатують відмову від російської нафти й готові реалізувати це без зволікання. Підписав укази про нагородження наших захисників. Звання Героя України присвоєно полковнику Качуру Роману Володимировичу, командиру 55-ї окремої артилерійської бригади оперативного командування «Схід» Сухопутних військ. Державними нагородами відзначені 269 військовослужбовців Збройних Сил України, з них 14 – посмертно. Вічна слава всім, хто став на захист України! Вічна пам&#x27;ять кожному й кожній, хто віддав життя за Україну! Слава Україні!</p>
  <div class="source"><a href="https://www.president.gov.ua/news/rosijska-strategichna-porazka-ochevidna-vzhe-vsim-u-sviti-pr-75021">https://www.president.gov.ua/news/rosijska-strategichna-porazka-ochevidna-vzhe-vsim-u-sviti-pr-75021</a></div>
</article>


<article>
  <h2>Кожного дня працювати так, щоб війна була коротшою – в цьому наш пріоритет – звернення Президента України</h2>
  <div class="badges"><span class="chip">UK</span> <span class="chip">2022-05-13</span></div>
  <p>Незламний народе нашої найпрекраснішої країни! Наші захисники, наші захисниці! Сьогодні можемо відзвітувати про 200-й збитий російський військовий літак. Стільки авіації Росія не втрачала у жодній війні за десятки років. А ще Росія втратила майже 27 тисяч солдатів, і багато з них – молоді строковики. Росія втратила понад три тисячі танків, броньованих бойових машин, велику кількість звичайних військових машин, вертольотів, безпілотників та всі свої перспективи як держави. І заради чого це все? Щоб у тимчасово окупованому Генічеську ще трохи постояв памʼятник Леніну? Жодного іншого результату в Росії немає і не буде. Насправді ніхто сьогодні не може передбачити, як довго триватиме ця війна. Але ми робимо все для того, щоб можна було звільнити нашу землю швидко. Саме в цьому наш пріоритет – кожного дня працювати так, щоб війна була коротшою. Однак це залежить, на жаль, не тільки від наших людей, які й так викладаються по максимуму. Це залежить і від наших партнерів. Від європейських країн, від країн усього вільного світу. Я вдячний усім, хто працює на посилення санкцій проти Росії й на збільшення оборонної та фінансової підтримки для нас, для України. Саме це – єдиний рецепт захисту свободи в умовах вторгнення Росії. І для західних держав це не просто витрати. Це не про бухгалтерію. Це про майбутнє. Світ уже визнав, що блокада Росією наших портів і ця війна провокують масштабну продовольчу кризу. Російські посадовці ще й відверто погрожують світу тим, що в десятках держав буде голод. А якими можуть бути наслідки такого голоду? До якої політичної нестабільності й до яких міграційних потоків це призведе? Скільки тоді доведеться витратити, щоб подолати наслідки? Ось на які питання потрібно відповідати тим, хто гальмує санкційні пакети проти Росії або намагається відкласти надання допомоги Україні. Кожен день війни – це посилення глобальних загроз, це нові можливості Росії провокувати нестабільність в інших регіонах світу, не тільки тут, у Європі. І це нові втрачені життя в Україні –українців, українок, які віддають найдорожче, щоб вільно жити могли всі. Я підкреслюю це: всі, зокрема й у тих країнах, де досі знаходять час посперечатися замість того, щоб максимально вкладатися в допомогу. Тому тиску на Росію потрібно значно більше. І я про це кажу дуже відверто і щоденно усім, від кого це залежить. Продовжуємо відновлення деокупованих територій України. Станом на сьогодні деокуповано вже 1015 населених пунктів – це плюс шість за минулу добу. Повертаємо туди електрику, водопостачання, звʼязок, транспорт, соціальні послуги. Це важливо. Звичайно, ми пам&#x27;ятаємо про кожне місто й кожну громаду, які ще перебувають в окупації. Херсон, Мелітополь, Бердянськ, Енергодар, Маріуполь і всі міста й містечка Донбасу... Поступове звільнення Харківщини доводить, що ми нікого не залишимо ворогу. Не припиняємо намагань врятувати з Маріуполя та «Азовсталі» всіх наших людей. Наразі тривають дуже складні перемовини про наступний етап евакуаційної місії –вивезення важкопоранених, медиків. Ідеться про велику кількість людей. Звичайно, робимо все, щоб евакуювати й усіх інших, кожного нашого захисника й захисницю. Вже залучили для відповідних переговорів усіх у світі, хто може бути найбільш впливовими посередниками. Вже 37 іноземних представництв відновили свою роботу в Києві. І я вдячний усім з них, бо це – 37 доказів того, що Україна стоїть міцно та має перспективи на відміну від Російської Федерації. Впевнений, що скоро ще й інші іноземні представництва повернуться до столиці. Варто повертатися до роботи й усьому українському бізнесу, який ще не відновив діяльність, хоча може це зробити на безпечній території. Забезпечувати робочі місця та підлаштовувати економічну активність під наявні умови – це також велика робота на оборону, на наше майбутнє. Традиційно підписав указ про нагородження наших героїв. Державними нагородами відзначені 212 військовослужбовців Збройних Сил України. Вічна слава кожному й кожній, хто захищає нашу державу! Вічна памʼять усім, хто віддав життя за Україну! Слава Україні!</p>
  <div class="source"><a href="https://www.president.gov.ua/news/kozhnogo-dnya-pracyuvati-tak-shob-vijna-bula-korotshoyu-v-co-75049">https://www.president.gov.ua/news/kozhnogo-dnya-pracyuvati-tak-shob-vijna-bula-korotshoyu-v-co-75049</a></div>
</article>


<article>
  <h2>Зараз підтримка України означає роботу на недопущення глобального голоду – звернення Президента Володимира Зеленського</h2>
  <div class="badges"><span class="chip">UK</span> <span class="chip">2022-05-14</span></div>
  <p>Мудрий народе нашої найсміливішої країни! Усі наші захисники й захисниці! Минулого року 14 травня в нашій державі вперше відзначався День пам&#x27;яті українців, які рятували євреїв під час Другої світової війни. 2 тисячі 659 українців та українок отримали звання Праведників народів світу. Наша країна – четверта у світі за кількістю Праведників. Людей, які ризикували своїм життям, життям своїх рідних, але все одно рятували тих, кому загрожувала неминуча смерть від рук нацистів. Рятували дітей, дорослих, цілі родини. Кожна з таких історій порятунку вражає. Вражає сміливістю, бо навколо було тотальне зло, а люди все одно зберігали добро у своєму серці. Вражає вірою в те, що людяність все одно переможе попри тодішню окупацію та силу нацистів. Праведники були в усіх регіонах нашої держави – від Закарпаття до Криму, від Одеси до Харкова. І ще далеко не про всі історії порятунку ми знаємо. Було багато й тих, хто просто не встиг розповісти, завдяки кому зберіг життя. Рятували й зовсім маленьких дітей, які просто не могли розуміти, що насправді з ними відбувається. Ми маємо завжди згадувати, що в нашого народу є такі Праведники і що навіть у найтемніших обставинах знаходяться люди, які несуть світло. Саме таке прагнення до добра ми бачимо й зараз в українців і українок, які допомагають рятувати людей від окупантів, від таких самих нацистів. Я вдячний усім журналістам і просто всім небайдужим людям, які документують сучасні історії порятунку та фіксують для всіх поколінь нашого народу, через що доводиться пройти Україні і як люди проявляють свої найкращі якості, рятуючи інших – знайомих і незнайомих, рідних, чужих, дітей, дорослих. Провів сьогодні у Києві переговори з делегацією сенаторів США на чолі з лідером республіканської меншості в Сенаті Мітчеллом Макконнеллом. Вважаю, що цей візит вкотре демонструє міцність двопартійної підтримки нашої держави, потужність звʼязку між українським та американським народами. Обговорили різні напрямки підтримки нашої держави, зокрема оборонну та фінансову. А також і посилення санкцій проти Росії. Подякував за історичне рішення про поновлення програми ленд-лізу. Закликав офіційно визнати Росію державою-терористом. Одне з питань, яким займаюся фактично щоденно, – це продовольча безпека. Дедалі більше держав світу усвідомлюють, що Росія, заблокувавши для нас Чорне море і продовжуючи цю війну, ставить десятки інших країн перед загрозою цінової кризи на ринку продовольства та навіть голоду. Це ще один стимул для нашої антивоєнної коаліції діяти більш рішучо разом. Зараз підтримка для України – і передусім зброєю – означає роботу на недопущення глобального голоду. Що швидше ми звільнимо нашу землю і гарантуємо Україні безпеку, то швидше може відновитися нормальний стан продовольчого ринку. Ситуація на Донбасі залишається дуже важкою. Російські війська досі намагаються показати хоча б якусь перемогу. На 80-й день повномасштабного вторгнення це виглядає особливо божевільно, але вони не припиняють всіх цих намагань. Я вдячний кожному й кожній, хто тримає оборону й наближає і для Донбасу, і для Приазовʼя, і для Херсона те саме, що зараз відбувається на Харківщині. Крок за кроком змушуємо окупантів піти з нашої землі. Змусимо піти і з українського моря. До речі, зараз у багатьох містах і громадах України тривають дискусії про перейменування вулиць і площ. Раджу звернутися до історій українських Праведників і увічнити їхню памʼять. Бо це саме про ту сміливість і людяність українців, які вже довели, що зло, яке приходить на нашу землю, неминуче програє. Вічна слава всім нашим захисникам і захисницям! Вічна памʼять усім, хто віддав життя за Україну! Слава Україні!</p>
  <div class="source"><a href="https://www.president.gov.ua/news/zaraz-pidtrimka-ukrayini-oznachaye-robotu-na-nedopushennya-g-75065">https://www.president.gov.ua/news/zaraz-pidtrimka-ukrayini-oznachaye-robotu-na-nedopushennya-g-75065</a></div>
</article>


<article>
  <h2>Робимо все, щоб зберігати максимальну увагу світу до України та наших потреб – звернення Президента Володимира Зеленського</h2>
  <div class="badges"><span class="chip">UK</span> <span class="chip">2022-05-15</span></div>
  <p>Українці! Українки! Усі наші захисники й захисниці! Завершується 81-й день нашої оборони та починається ще один тиждень цілодобової роботи на Україну й на перемогу. Цього тижня, як і завжди, буде багато міжнародної активності, у якій я братиму участь. Ключове – це зброя та фінансова підтримка для України. Фінанси не тільки для того, щоб зберігати стабільність зараз, а й щоб уже розпочинати відбудову зруйнованого Росією. Також працюємо для посилення санкцій проти Росії. Потрібно, щоб партнери щотижнево ухвалювали рішення, які обмежують зв&#x27;язки Росії зі світом. Окупанти мають відчувати підвищення ціни війни для них, відчувати постійно. Зараз першочергове – це нафтове ембарго. Як би в Москві не намагалися зірвати це рішення, час залежності Європи від російських енергоресурсів закінчується. І це не змінити. Ще одне завдання, яке набуває то більшого значення, що довше триває війна, – робимо все, щоб зберігати максимальну увагу світу до нас, до України. Інформація про наші потреби має бути в новинах усіх держав, які важливі для нас. Має бути там постійно та кожного дня. Зокрема, для цього – для більшої інформаційної та політичної підтримки України – вже в понеділок буду спілкуватися зі студентами провідних американських університетів. Це 63 університети США та два університети Канади, які об&#x27;єднують сотні тисяч студентів і є великою експертною та дослідницькою спільнотою. Їхній голос точно посилить наші можливості. Також заплановане й окреме звернення до студентів Стенфордського університету наприкінці травня. Готуюся також до спілкування з українськими студентами провідних вишів нашої держави. У своєму зверненні до них відповім на деякі важливі, складні питання, які вже є в нашому суспільстві, які вже видно. І очікую глибоких запитань від них, від наших студентів. Обов&#x27;язково продовжу звертатися до парламентів європейських держав – партнерів України. Наше завдання – це статус кандидата в члени Євросоюзу для України, а згодом – вступ до Євросоюзу за швидкою процедурою. Кожна держава має значення. Кожен голос важливий. Не менш важливо й мати максимальну згоду європейських країн посилювати санкції проти Росії. Саме для цього найближчим часом звертатимуся до парламенту Люксембургу. До речі, працюємо також і над тим, щоб розширити географію таких спеціальних виступів у парламентах на країни Африки та Азії. На 23 травня заплановане звернення до учасників форуму в Давосі. Цьогоріч конференція буде особливо важливою для нашої країни. Буде обговорюватися післявоєнне відновлення. Робимо все, щоб по максимуму зібрати підтримку світу, і участь у роботі Давоського форуму є однією з найкращих можливостей саме для цього. Продовжуємо дуже складні й делікатні переговори, щоб урятувати наших людей із Маріуполя, з «Азовсталі». Цим питанням займаємося щоденно. І головне, щоб домовленості виконувалися. Очікуємо ухвалення Сполученими Штатами Америки важливих рішень для нашої держави. Нового суттєвого пакету підтримки й детального опрацювання поновленої історичної програми ленд-лізу. Готуємося до нових намагань Росії наступати на Донбасі, якось активізувати свій рух на півдні України. Окупанти досі не хочуть визнавати, що перебувають у глухому куті та що їхня так звана спецоперація вже збанкрутувала. Але обов&#x27;язково настане момент, коли український народ дотисне загарбників до повного визнання ними реальності. Що б вони не «креативили» в Херсоні та Мелітополі, як би не зображали свою нібито «владу» в окупованих районах Приазов&#x27;я й Донбасу, їхнє перебування там все одно тимчасове. Там все одно будуть український прапор, український закон, українське життя. Сьогоднішні російські ракетні удари по Львівській області, обстріли Гуляйполя, Сєвєродонецька, Лисичанська, міст і громад Донецької області – вся ця жорстокість окупантів, яку Україна переживає щодня, призведе лише до того, що російські солдати, які виживуть, заберуть це зло із собою назад у Росію. Заберуть, бо відступатимуть. Ось чим завершиться вся гарячкова активність російських військових, яку бачимо зараз. І я вдячний усім українцям і українкам, які наближають цей час. Вічна слава всім, хто захищає державу! Вічна пам&#x27;ять кожному, вічна пам&#x27;ять кожній, хто віддав життя за Україну! Слава Україні!</p>
  <div class="source"><a href="https://www.president.gov.ua/news/robimo-vse-shob-zberigati-maksimalnu-uvagu-svitu-do-ukrayini-75073">https://www.president.gov.ua/news/robimo-vse-shob-zberigati-maksimalnu-uvagu-svitu-do-ukrayini-75073</a></div>
</article>


<article>
  <h2>Звернення Президента України Володимира Зеленського до американських студентів під час онлайн-спілкування з університетською спільнотою США</h2>
  <div class="badges"><span class="chip">UK</span> <span class="chip">2022-05-16</span></div>
  <p>Шановні пані та панове! Дорогі друзі! Вдячний за цю можливість, вдячний за честь виступити сьогодні перед студентами, відповісти на ваші запитання. Не всі з вас, правда, схожі на студентів. Ви вже ректори, вже керівники навчальних закладів, президенти. Але, я так розумію, студентська спільнота нас чує, і дуже важливо, щоб вона нас бачила. Це справді важливо. Тому що мій виступ – він присвячений саме їм, і потім я готовий до діалогу. Саме їм, тому що виступ присвячений вибору (це той вік, коли треба робити вибір), тому головному вибору, який кожна людина так чи інакше робить у своєму житті. Робить саме в цьому, я б сказав, золотому, студентському віці. Чи навіть іще раніше, коли обирає відповідь на питання, ким є. Хто ти є? Яким ти є? Я наведу вам свій приклад, щоб ви відчували, про що саме я говорю і про що хотів вам говорити. Хто я є? Я – Президент України. Я навчався на юридичному факультеті. Практикувався потім у суді. Потім став артистом, продюсером, бізнесменом. А потім став Президентом – Президентом нашої прекрасної держави. І кожен із цих етапів був нібито різним життям. Але насправді це одне життя. Це відповідь на питання, хто ти є в житті. Ти субʼєкт, чи ти просто спостерігаєш? Ти намагаєшся щось змінити чи ні? Ти переживаєш – і на цьому все, чи ти переживаєш і намагаєшся допомогти, виправити, щось зробити? Це вибір, який визначає життя. Те, яким ти будеш. Те, якою буде й твоя країна. Кожен із вас, студентів, навіть якщо цього не усвідомлює, робить саме такий вибір. Щоденно. А потім це стає твоїм характером, перетворюється на твою долю. Наприклад, кожен і кожна з вас у житті напевно потрапляли в ситуації, коли поруч із вами – ненависть. Коли якась людина словом чи ділом ображає іншу людину. Коли принижують іншу людину. Намагаються щось забрати в іншої людини. Чи багато тих, хто допоможе в такій ситуації? Є ті, хто просто подивиться. Хтось зніматиме це на телефон – це дуже популярно зараз, щоб потім викласти в Instagram чи в YouTube. Хтось може просто посміятися. А хтось все-таки допоможе. Зупинить приниження. Зупинить ненависть. Допоможе людині знову відчути свою гідність. Буває багато ситуацій, коли слово може означати спасіння для людини, яка відчуває, що її життя йде не туди. Або коли допущена помилка. Ніби страшна й фатальна помилка, від якої може й зовсім не хотітися жити. Ми всі бачили такі ситуації в кіно. Коли людина може дійти до намагання вчинити самогубство. А дехто бачив це у реальному житті. І дехто був перед вибором – чи спробувати допомоги, чи просто пройти повз. Чи зняти на відео те, що бачиш, а потім зібрати «лайки» й поширення у своїй соцмережі? Добре, що знаходяться люди, які не залишаються осторонь. Які беруть ситуацію у свої руки й допомагають. Я пригадую страшний день для вашої нації та всього демократичного світу – 11 вересня. Я спостерігав тоді за атакою на «близнюків» по телевізору разом зі своїми друзями. І хтось із них просто не міг повірити в те, що відбувається. Хтось навіть сказав, що таке може бути тільки в Америці. І йому дуже швидко відповіли, що це може бути в будь-якій країні, це може статися з кожним. Бо терор не знає кордонів. Я пригадував, як незадовго до 11 вересня був у Нью-Йорку, був саме там – у «близнюках». І я відчував, що це могло статися й тоді, коли я був там. Що я міг опинитися серед тисяч людей – або у вежах, або поруч із ними. І опинився б так само перед вибором – як рятуватися? Як рятувати інших? Кому допомогти? І чи зміг би я сам собі допомогти? Коли одного дня ти вирішуєш для себе, що маєш бути господарем свого життя, ти потім завжди залишаєшся з цією силою й шукаєш, що робити. Після повномасштабного вторгнення Росії я чув дуже багато порад. Усі вони зводилися до того, що потрібно змиритися з тим, що Україна стала жертвою. Жертвою окупації Росії. Що шансів для опору нібито майже немає. Що російська армія нібито знесе увесь наш опір дуже швидко – три-п’ять днів. І що мені нібито краще просто поїхати з України, бо ніхто не зможе зупинити Росію. Мені пропонували допомогу транспортом замість допомоги зброєю! Але це все було просто не про нас. Це були абсолютно хибні пропозиції. Вони не враховували того, хто ми є. Хто я є. Як бачимо життя ми тут, в Україні. Наша країна більше ніколи не буде жертвою. Не буде просто спостерігачем за життям – зокрема й за своїм життям. Ми можемо, хочемо й будемо суб&#x27;єктами в житті. Такий вибір ми зробили. Такий мій вибір. І вибір абсолютної більшості громадян України. Ось звідки ця наша сила, наше потужне прагнення до свободи, яку ми виборюємо для себе. І я вдячний тим, хто зробив такий вибір разом із нами. Хто також вирішив бути суб&#x27;єктом життя й боротьби за принципи – а вони у нас однакові, – боротьби за свободу. У вашій країні діє прецедентне право. Якщо колись, навіть дуже давно, було винесене рішення на належному рівні належним судом, то аналогічні справи вирішуються згідно з цим прецедентом. Це завжди враховується. Так само насправді і в міжнародній політиці. Що зараз робить Росія? Намагається створити прецедент. Якщо їй вдасться зламати державність сусіднього народу, цим також займатимуться й інші держави. Що зараз робить Україна разом із партнерами? Намагається створити інший прецедент. Щоб усі агресори у світі раз і назавжди побачили, що війна створить найбільші проблеми саме для них – для агресорів. Щоб вони знали, що ненависть, яку вони поширюють проти звичайних людей, як ми з вами, проти інших народів, ударить передусім по них самих, коли вільний світ відмовиться мати справу з тим, хто поширює таку ненависть. Це дуже прозорий процес боротьби. І кожен обирає собі в ньому роль. Є держави, які намагаються залишитись осторонь. Бути нібито нейтральними. Не допомагати воювати за наші спільні цінності. Це так само, як і в житті, коли потрібна допомога, а є лише натовп тих, хто спостерігає замість того, щоб допомогти. А є держави, які вкладаються по максимуму, щоб все ж таки захистити свободу. Щоб все ж таки зупинити агресію. Щоб все ж таки гарантувати силу міжнародного права. Саме цю роль обрали Сполучені Штати Америки, і я дуже вдячний вашому народові, вашим лідерам за цей вибір. Зрештою, це також відповідь на те, ким ви хочете бути в житті. Тими, хто не хоче бути просто жертвою чи байдужим спостерігачем. Але тими, хто може захистити й захищає демократію, бо саме завдяки цьому захищає й себе. Свою свободу, свій спосіб життя, своїх людей. Свій погляд на світ, у якому не має бути місця ані індивідуальному насильству, ані жорстоким війнам. Кожен і кожна з вас саме зараз, саме в тому віці й у тому становищі, у якому ви є, обирає для себе саме ось це – як ви реагуєте на виклики. Що ви робите, коли бачите несправедливість? І я дуже хочу, щоб ви обирали для себе цей шлях. Шлях чіткого знання, хто ви є. Шлях суб&#x27;єктності. Бо якщо це буде ваш вибір – це буде завжди вибір і вашої країни. Як це є вибір і нашої країни. Я дуже вам дякую! Слава Україні!</p>
  <div class="source"><a href="https://www.president.gov.ua/news/zvernennya-prezidenta-ukrayini-volodimira-zelenskogo-do-amer-75085">https://www.president.gov.ua/news/zvernennya-prezidenta-ukrayini-volodimira-zelenskogo-do-amer-75085</a></div>
</article>


<article>
  <h2>Українські герої потрібні Україні живими – це наш принцип – звернення Президента Володимира Зеленського </h2>
  <div class="badges"><span class="chip">UK</span> <span class="chip">2022-05-16</span></div>
  <p>Українці! Українки! Наші захисники й захисниці! Завершується 82-й день нашої оборони. Непростий день. Але і цей день, як і всі інші, спрямований саме на те, щоб уберегти нашу країну й наших людей. Щодо ситуації в Маріуполі. Завдяки діям українських військових – Збройних Сил України, розвідки; переговорної групи, Міжнародного комітету Червоного Хреста й ООН ми маємо надію, що вдасться зберегти життя наших хлопців. Серед них є важкопоранені, їм надається допомога. Хочу підкреслити: українські герої потрібні Україні живими. Це наш принцип. Думаю, що ці слова зрозуміє кожна адекватна людина. Операція з порятунку оборонців Маріуполя розпочата нашими військовими, розвідниками. Щоб повернути хлопців додому, робота триває, і ця робота потребує делікатності й часу. Зберігаємо максимальну дипломатичну активність і на інших напрямках в інтересах України. Говорив сьогодні з директором-розпорядником МВФ Крісталіною Георгієвою. Про те, як пришвидшити надання Україні фінансової допомоги, враховуючи дефіцит державного бюджету у час війни, а це близько 5 мільярдів доларів щомісяця. Говорили також про основні напрямки подальшої взаємодії. Напередодні зустрічі міністрів фінансів країн «Великої сімки» ці переговори з директоркою МВФ є безпосередньою підготовкою дуже важливих рішень для України. У Києві працювала висока делегація Польщі. З ними відбулися консультації щодо взаємодії на рівні Європейського Союзу. Зокрема, це стосується прискорення нашої інтеграції у Європейський Союз і очікуваного рішення про статус кандидата для України. Працюємо також і над тим, щоб Європейський Союз все ж таки узгодив шостий пакет санкцій проти Росії. Нафтове ембарго має бути його частиною, і це в інтересах не тільки нашої держави, а й усієї Європи. Вдячний тим лідерам континенту, які це усвідомлюють і допомагають із просуванням відповідного рішення. Звернувся до студентської спільноти Сполучених Штатів Америки – представників провідних університетів. А також поспілкувався з ректорами й президентами цих навчальних закладів. Ключове питання – це залучення американських університетів до відновлення нашої освітньої системи після війни. Крім того, обговорили й політичну тематику, зокрема захист демократії, протидію пропаганді Росії та фейкам. Збройні Сили України стримують постійні атаки на тих напрямках, де Росія ще намагається наступати. Сєвєродонецьк та інші міста Донбасу все ще залишаються основною мішенню для окупантів. Робимо все, щоб захистити нашу землю і наших людей. Підписав укази про нагородження наших героїв. Державними нагородами відзначений 201 військовослужбовець Збройних Сил України. Звання Героя України присвоєно старшому лейтенанту Агасиєву Кирилу Яшару огли – командиру взводу 92-ї окремої механізованої бригади. Та ще підполковнику Єрку Вʼячеславу Володимировичу – командиру авіаційної ескадрильї 40-ї бригади тактичної авіації, посмертно. Вічна слава кожному й кожній, хто став на захист нашої держави! Вічна памʼять усім, хто віддав життя за Україну! Слава Україні!</p>
  <div class="source"><a href="https://www.president.gov.ua/news/ukrayinski-geroyi-potribni-ukrayini-zhivimi-ce-nash-princip-75105">https://www.president.gov.ua/news/ukrayinski-geroyi-potribni-ukrayini-zhivimi-ce-nash-princip-75105</a></div>
</article>


<article>
  <h2>Сьогодні знову війна за свободу, і знову потрібно, щоб кінематограф не був німим – звернення Президента України до кінематографічної спільноти на відкритті 75-го Каннського міжнародного кінофестивалю</h2>
  <div class="badges"><span class="chip">UK</span> <span class="chip">2022-05-17</span></div>
  <p>Для мене велика честь звернутися до вас. Пані та панове! Друзі! Я розповім вам одну історію. Справді, словами «я розповім вам одну історію» починається далеко не одна історія. Але в цій набагато важливішим, ніж початок, буде її фінал. І це буде не відкритий фінал. Нарешті він може поставити крапку в битві, яка триває понад сто років. Ця битва почалася з прибуття потяга. З нього вийшли герой і антагоніст. І так зародилося протистояння на екрані, яке перейшло в реальне життя. Спочатку кіно з&#x27;явилось у нашому житті, потім стало нашим життям. А потім зокрема й від кіно залежало те, яким буде майбутнє. Моя історія сьогодні – саме про цю битву. Про битву. І про майбутнє. Найстрашніші диктатори ХХ століття любили кіно. Це відомо про них. Але з того, що залишилося після них, найважливіше – це моторошні документальні кадри кінохроніки. А також фільми, якими було кинуто виклик цим диктаторам. 1 вересня 1939 року в Каннах мав розпочатися перший фестиваль. Але вибухнула Друга світова війна. Шість років кіно було на фронтах цієї війни разом з усім людством. Шість років кіно боролося і за свободу, і також, на жаль, на користь диктатури. Тепер, повертаючись до того кіно, ми можемо побачити, як свобода рухалася до перемоги. І як зрештою вона не дозволила диктаторам захопити серця людей. На цьому шляху було багато важливих пунктів. Однак усе ж найбільш видатний – у 1940 році. Коли на противагу антагоністу світ побачив, на перший погляд, непомітного хлопця, який був зовсім не схожим на героя. Але виявився таким. «Великий диктатор» Чарлі Чапліна не знищив тоді реального диктатора. Але завдяки ньому кінематограф перестав бути німим. Німим в усіх сенсах цього слова. Кіно говорило, і це був голос майбутньої перемоги свободи. Вже тоді, у 1940 році. Коли з екранів прозвучало: «Людська ненависть пройде, і диктатори помруть, і влада, яку вони забрали в людей, повернеться до людей. І поки люди вмирають, свобода ніколи не загине…» З того часу, з тих слів героя Чапліна людство зняло чимало прекрасних кінокартин. Здавалося, що всі вже зрозуміли, що підкорювати людей можна прекрасним, збираючи їх біля екранів, а не потворним, збираючи їх у бомбосховищах. Здавалося, що всі вже думали, що хоррор у вигляді повномасштабної війни, яка може охопити увесь континент, більше не матиме продовження. Але знову, як і тоді, є диктатор. Знову, як і тоді, є війна за свободу. Знову, як і тоді, потрібно, щоб кіно не було німим. 24 лютого 2022 року Росія розпочала повномасштабну війну проти України, збираючись піти далі у Європу. І що це за війна? Я хочу відповісти на це питання максимально чітко. Озброївшись тими словами, які були сказані кінематографом за роки, що минули після попередньої континентальної війни. Ви вже чули більшість із цих слів. Вони звучать моторошно. На екрані. Але, на жаль, це стало реальністю. Пам&#x27;ятаєте це? Пам&#x27;ятаєте, як це звучало в кіно? «Чуєш? Напалм, синку! Цей запах ні з чим не сплутаєш. Люблю запах напалму ранком...» Так, це почалося в Україні вранці. О четвертій годині, коли ми почули перші вибухи ракет. Коли почалися авіаудари. І коли смерть, яка йшла в Україну через кордон, позначила свою техніку аналогом свастики – символом Z. «Всі вони хочуть бути кращими нацистами, ніж Гітлер...» Тепер не минає жодного тижня, щоб на території, де були чи досі є російські війська, не знаходили масових поховань убитих і закатованих людей. 229 дітей убиті російським вторгненням. «У них нічого не виходить, окрім як вбивати, вбивати, вбивати. Вони засіяли Європу трупами...» Ви бачили, що російські військові зробили в маленькому містечку Буча. Ви бачили Маріуполь. Бачили «Азовсталь». Бачили підірваний російською бомбою міський театр. До речі, він був схожий на той, де ви зараз перебуваєте. Там від обстрілів ховалися прості, звичайні, цивільні люди. Два великих і дуже помітних написи «Діти». Вони були на асфальті поруч із театром. І ми це ніколи не забудемо, бо це навіть не пекло. «Війна не пекло. Війна це війна, а пекло – це пекло. З них двох війна набагато гірше...» Понад дві тисячі російських ракет уже вдарили по Україні. Десятки міст зруйновані повністю. Спалені села. Понад 500 тисяч українців депортовані в Росію силою. Десятки тисяч перебувають у таборах Росії, які створені за зразком нацистських таборів. Ніхто не знає, скільки ув’язнених там виживуть. Але всі знають, хто в цьому винен. «Думаєш, мило тебе відмиє?..» Навряд чи. Вже у Європі – найстрашніша війна з часів Другої світової. Передусім з вини однієї людини, яка в Москві. Інші люди гинуть щодня. І вони не оживуть після фрази «Стоп, знято!». Але що ми чуємо про це зараз? Кіно мовчатиме чи буде говорити? Якщо є диктатор, якщо є війна за свободу і якщо знову, як і тоді, усе залежить від нашої єдності, то чи залишиться кіно поза цією єдністю? Наші міста зруйновані не віртуальною графікою. Багато українців стали Гвідо й намагаються пояснити дітям, чому доводиться ховатися у підвалі. Багато українців стали такими, як Альдо Рейн. Земля нашої країни вже пошматована тисячами окопів. Звичайно, ми продовжимо битися. І в нас немає іншої альтернативи, ніж виборювати свободу. І я впевнений, що диктатор програє. Але мають прозвучати слова, як у 1940-му. Прозвучати з усіх екранів вільного світу. Потрібен новий Чаплін, який доведе зараз, що кінематограф перестав бути німим. Згадайте, як це звучало тоді: «Жадібність отруїла людські душі, перегородила світ ненавистю, завела нас у біду та кровопролиття. Ми розвинули швидкість, але замкнулися в собі. Техніка, яка забезпечує нам достаток, залишила нас у злиднях. Знання зробило нас цинічними. Наша раціональність – жорстка і недобра. Ми думаємо забагато і відчуваємо замало. Більше, ніж техніки, ми потребуємо людяності. Більше, ніж раціональності, ми потребуємо доброти й лагідності... Тим, хто мене чує, я кажу: не впадайте у відчай... Людська ненависть пройде, і диктатори помруть». Нарешті ми маємо перемогти у цій битві. І нам потрібне кіно, яке забезпечить саме такий фінал. Щоб кожен голос був на боці свободи. І, як це й бачилось завжди, передусім голос кіно. Я дякую вам усім! Слава Україні!</p>
  <div class="source"><a href="https://www.president.gov.ua/news/sogodni-znovu-vijna-za-svobodu-i-znovu-potribno-shob-kinemat-75121">https://www.president.gov.ua/news/sogodni-znovu-vijna-za-svobodu-i-znovu-potribno-shob-kinemat-75121</a></div>
</article>


<article>
  <h2>Ракетні обстріли низки областей і диверсійна активність на кордоні – це спроба компенсації армії РФ за серію провалів на сході та півдні України – звернення Президента Володимира Зеленського</h2>
  <div class="badges"><span class="chip">UK</span> <span class="chip">2022-05-17</span></div>
  <p>Українці! Українки! Наші захисники, захисниці! 83-й день нашої оборони почався з доволі серйозної комбінації російських ударів по Україні. Ракетний обстріл Львівської області, Сумщини, Чернігівщини. Авіаудари в Луганській області. Специфічна диверсійна активність у прикордонних районах України. Усе це – не просто створення напруги для нашої держави, не просто випробовування наших сил. Це своєрідна спроба компенсації російської армії за серію провалів на сході та півдні нашої країни. Вони не можуть продемонструвати успіх загальновійськовими діями на тих напрямках, де пробують наступати. І тому намагаються показати успіх за рахунок своїх ракет та іншої активності. Але також безрезультатно. Ці удари, як і багато попередніх, кардинально нічого не змінюють. Тим більше що наша протиповітряна оборона та протидиверсійні заходи стають дедалі міцнішими. Говорив сьогодні з канцлером Німеччини Олафом Шольцом. Доволі продуктивно. Передусім про оборонну підтримку України, нашу взаємодію на рівні Євросоюзу. Поінформував про актуальну ситуацію на полі бою та про можливий розвиток цієї ситуації. Мав розмову з Президентом Франції Еммануелем Макроном. Предметну й тривалу. Обговорили шостий пакет санкцій, який готується у Євросоюзі. Переговорний процес з Росією та евакуацію наших героїв із «Азовсталі». Евакуаційна місія триває, її курують наші військові та розвідники, залучені найбільш впливові міжнародні посередники. Окремо й також предметно говорили з Президентом Франції про наші євроінтеграційні кроки та розгляд української заявки на отримання статусу кандидата на вступ до ЄС. Продовжую збирати якнайбільшу міжнародну аудиторію для України. Щоб нашу державу підтримували на всіх рівнях. І щоб на всіх рівнях тиснули на Росію. Інформаційний тиск, дипломатичний, а також культурний – ось що нам треба. Щоб, як і в часи Другої світової війни, боротьба за свободу могла спиратися зокрема й на силу мистецтва. Тому сьогодні, під час церемонії відкриття Каннського кінофестивалю, звернувся до світової кінематографічної спільноти. І нагадав, що зараз, як і в 1940-х роках, потрібно сміливо, відкрито захищати свободу й боротися з диктатурою. Саме зараз цей час. Коли мова кіно може й повинна стати мовою боротьби за свободу. Підписав сьогодні укази про нагородження наших героїв. 165 військовослужбовців Збройних Сил України відзначені державними нагородами, з них 13 – посмертно. Звання Героя України присвоєно трьом військовослужбовцям 24-ї окремої механізованої бригади. Тим, хто проявив надзвичайну хоробрість і ефективність у боях на Донбасі. Сьогодні ж попрощався з першим Президентом України Леонідом Макаровичем Кравчуком. Церемонія відбулася в Києві. У Києві, який залишиться українським. Столицею незалежної держави. Від 1991-го й назавжди. Вічна слава всім, хто став на захист України! Вічна пам&#x27;ять кожному й кожній, хто боровся за незалежність! Слава Україні!</p>
  <div class="source"><a href="https://www.president.gov.ua/news/raketni-obstrili-nizki-oblastej-i-diversijna-aktivnist-na-ko-75125">https://www.president.gov.ua/news/raketni-obstrili-nizki-oblastej-i-diversijna-aktivnist-na-ko-75125</a></div>
</article>


<article>
  <h2>Звернення Президента України з нагоди Дня пам’яті жертв геноциду кримськотатарського народу</h2>
  <div class="badges"><span class="chip">UK</span> <span class="chip">2022-05-18</span></div>
  <p>Шановні громадяни! Увесь наш великий народе! У цей день минулого року я говорив про те, що ми повернемося. Що ми повернемося до Криму. Щороку 18 травня Україна вшановує пам’ять жертв геноциду кримськотатарського народу. Народу, який хотіли позбавити батьківщини. Народу, який хотіли позбавити життя. Народу, чию історію й чиє ім’я хотіли стерти. Але народу, який зумів повернутися додому. Зумів зберегти себе і свою правду. 18 травня 1944 року радянська влада почала примусову депортацію корінного народу Криму, кримських татар, з їхньої єдиної батьківщини. Після страшної війни, яка пройшла Кримом, як і всією Україною, як і всією Європою, цілий народ тоді поставили на межу виживання. Під час депортації та після неї, коли кримськотатарський народ був примушений жити на чужині, загинула майже половина з вимушено переселених. Майже половина народу! Це був свідомий злочин тиранії проти народу й проти людяності як такої. Сьогодні ми знову звертаємося до того, що було пережито тоді. І робимо це в умовах, коли нащадки тієї тиранії не лише вдруге намагаються позбавити кримських татар їхнього дому – ще з 2014 року. А й коли вони хочуть відібрати дім уже в усього багатомільйонного українського народу – у всіх, хто живе на нашій землі. Значні території – під окупацією російської армії. Там створені так звані фільтраційні табори, через які проводять сотні тисяч людей. Окупанти знищують наші міста, наші села. Вони змусили понад 12 мільйонів українців і українок полишити свої домівки. І вони знову, як і 78 років тому, примусово депортують сотні тисяч наших людей на чужину – у віддалені райони. Минулого року 18 травня, звертаючись до народу, я згадував рядки кримськотатарської поетеси Лілі Буджурової «Коли ми повернемось»: Когда мы вернёмся домой всем народом Придётся вам вспомнить, откуда мы родом Придётся вам вспомнить, откуда вы сами Незваными здесь объявились гостями. І ось цьогоріч, у дні цієї війни, ми доводимо: Україна справді повертається. Правда повертається. І народ повертається. Повномасштабне вторгнення Росії, яка черпає натхнення у найгіршому, що світ бачив у 40-х роках ХХ століття, піднімає з попелу пережите в той час. Однак спонукає нас повертати й цих окупантів до того, що зрештою переживають усі антилюдські режими, а саме: до їхнього програшу. Територія північних областей нашої держави вже звільнена. Ми повертаємо Харківщину. Захисники й захисниці нашої держави стримують найбільш відчайдушні зусилля окупантів на Донбасі. Збройні Сили України одночасно відбивають атаки російських військ і на півдні. Ми захищаємо Запоріжжя, Миколаїв, Одесу. І ми пам’ятаємо про кожне місто й про кожну громаду, які ще перебувають в окупації. Я завжди підкреслюю: в тимчасовій окупації. І, звичайно, ми пам’ятаємо про Крим. Окупаційні війська вже зазнали в Україні таких поразок, яких Росія не бачила десятки років у різних війнах. Отруєні державною пропагандою, багато росіян ще просто не усвідомлюють цього. Не хочуть бачити, наскільки великі їхні втрати – у різних сенсах цього слова. Люди, економіка, культура, майбутнє. Але життя змусить їх відчути ці втрати. 1944 року, виселяючи кримських татар із їхньої землі, тодішні кати народу були впевнені, що ніхто з переселених не повернеться додому, в Крим. Зараз, намагаючись окупувати Україну та зруйнувати наше життя, теперішні кати народу також були впевнені, що в них усе вийде і що ми нібито не витримаємо. А ми витримали. І боремося, щоб повернути в кожен куточок нашого дому життя. І повертаємося. Сьогодні, саме в цей день, я підписую ухвалений Верховною Радою закон «Про соціальний і правовий захист осіб, стосовно яких встановлено факт позбавлення особистої свободи внаслідок збройної агресії проти України, та членів їхніх сімей». Цей закон для захисту всіх тих звичайних мирних, цивільних людей, хто зазнав репресій від окупантів і хто був захоплений ними у полон. Цей закон, зокрема, і для Нарімана Джелялова і багатьох інших, хто в Криму, у своєму рідному домі, позбавлений чужинцями волі. Для тих, кого утримують у тюрмах на півострові і хто вивезений в Росію. Цей закон для рідних і близьких усіх бранців Кремля – в Донецьку, Луганську, в усіх тих районах, і в Криму. Для всіх, хто зазнав знущань від ворога. Це допомога й захист. І ми обов’язково відновимо справедливість. Кирим сербєст оладжак! Вічна пам&#x27;ять усім жертвам геноциду кримськотатарського народу</p>
  <div class="source"><a href="https://www.president.gov.ua/news/zvernennya-prezidenta-ukrayini-z-nagodi-dnya-pamyati-zhertv-75129">https://www.president.gov.ua/news/zvernennya-prezidenta-ukrayini-z-nagodi-dnya-pamyati-zhertv-75129</a></div>
</article>


<article>
  <h2>Росія пробує знайти свою «диво-зброю», що свідчить про повний провал вторгнення та страх визнати допущені катастрофічні помилки – звернення Президента України</h2>
  <div class="badges"><span class="chip">UK</span> <span class="chip">2022-05-18</span></div>
  <p>Українці! Українки! Наші захисники й захисниці! Сьогодні один із представників російської держави повідомив про те, що окупанти нібито почали використовувати в Україні комплекси лазерної зброї. Нібито для економії ракет. По-перше, привертає до себе увагу той факт, що їм доводиться економити ракети і якось це пояснювати. Тобто більш як дві тисячі ракет, які російська армія випустила по Україні, були основною частиною їхнього запасу ракет. Тобто далі – тільки залишки. По-друге, всі вже побачили, як Росія воює. Недосвідченими строковиками, яких вона кидає у бій, як гарматне мʼясо. Мародерами, які вперше бачать нормальну побутову техніку в чужій країні. Старою радянською «бронею» без сучасного захисту. Забороненими фосфорними бомбами, якими вони спалюють школи та звичайні житлові будинки. І ракетами, більшість із яких витрачена російською армією на знищення абсолютно цивільної інфраструктури без жодного стратегічного воєнного результату. Цієї доби вони били так ракетами по Миколаєву, а також по Дніпру. Що ж, у пропаганді нацистської Німеччини був такий термін «вундерваффе». Диво-зброя. Що ясніше ставало, що у них немає шансів у війні, то більше було пропагандистських розмов про дивовижну зброю, яка буде нібито такою потужною, що забезпечить перелом у війні. І ось бачимо, що на третьому місяці повномасштабної війни Росія пробує знайти свою «вундерваффе». Нібито лазерну. Це все точно свідчить про повний провал вторгнення. Але знов-таки і про те свідчить, що вони бояться визнати, що на найвищому державному та військовому рівні в Росії припустилися катастрофічних помилок. Тож будуть придумувати ще не одне «вундерваффе», поки Збройні Сили України й усі наші захисники й захисниці покроково звільнятимуть нашу землю. Скільки часу це триватиме? Відповідь на це запитання може дати лише реальна ситуація на полі бою. Намагаємось якнайшвидше. Це точно. Ми зобовʼязані прогнати окупантів і гарантувати Україні реальну безпеку. Саме тому підписав укази про продовження правового режиму воєнного стану та строку загальної мобілізації. Сподіваюся, що Верховна Рада України найближчим часом підтримає це рішення. У нашої армії і всіх, хто захищає державу, мають бути всі юридичні інструменти, щоб діяти спокійно. Херсон, Мелітополь, Бердянськ, Енергодар, Маріуполь і всі-всі наші міста й громади, які перебувають під окупацією, під тимчасовою окупацією, мають знати, що Україна повернеться. Про те, що наша держава нікого не кидає і повертає те, що належить Україні по праву, говорив сьогодні у зверненні з нагоди Дня вшанування памʼяті жертв депортації кримськотатарського народу. Ми памʼятаємо про Крим. І ми ніколи не забудемо ані 1944 рік – геноцид, який влаштувала кримським татарам радянська влада. Ані 2014 рік – другу хвилю знищення всього вільного на півострові Крим. Спеціально саме в цей день підписав закон про захист осіб, яких окупанти позбавили свободи, а також про захист членів родин таких людей. Йдеться про всіх бранців Кремля – і в Криму, і на окупованій частині Донбасу. Закон дає їм більше захисту й допомоги від держави. Акумулюємо також і всі можливі ресурси світу для підтримки України. Я вдячний Андрію Шевченку, нашому легендарному футболісту, за те, що він став першим амбасадором нового національного бренду України – United 24. Це дуже потрібна державі саме зараз платформа, яка дає змогу, зокрема, збирати кошти на підтримку України. Будь-яка людина у світі в один клік може зробити свій внесок у нашу перемогу. Причому за тим напрямком, який вважає найважливішим. Наприклад, оборона й розмінування, медична допомога або відбудова країни. І вже на початку червня зможемо побачити перший спеціальний захід у Лондоні за участі Андрія Шевченка на підтримку United 24. Подякував Президентці Європейської комісії Урсулі фон дер Ляєн за оголошений сьогодні пакет допомоги нашій державі. Обсяг – 9 мільярдів євро. А також за підтримку планів з відновлення України. Цей крок Єврокомісії є свідченням справжнього лідерства, на яке здатний Європейський Союз. І однозначно допоможе нам у боротьбі за нашу спільну свободу. Говорив з новим Президентом Обʼєднаних Арабських Еміратів. Привітав його з обранням на посаду. Запросив взяти участь у післявоєнній відбудові держави. Обговорили загрозу глобальній продовольчій безпеці, яку спровокувала Росія цим вторгненням. І, як це вже традиційно, ввечері підписав указ про нагородження наших героїв. 197 військовослужбовців Збройних Сил України відзначені державними нагородами. П&#x27;ять із них – посмертно. Також сьогодні мав честь вручити ордени «Золота Зірка» військовослужбовцям, яким раніше присвоїв звання Героя України. Зокрема, полковнику Сергію Барановському за мужність та ефективність у боях на Донбасі. І полковнику Сергію Мусієнку за особисту хоробрість і успіхи у боях на Харківщині. Вічна слава захисникам і захисницям України! Вічна памʼять кожному, хто віддав життя за нашу незалежність і свободу. Слава Україні!</p>
  <div class="source"><a href="https://www.president.gov.ua/news/rosiya-probuye-znajti-svoyu-divo-zbroyu-sho-svidchit-pro-pov-75169">https://www.president.gov.ua/news/rosiya-probuye-znajti-svoyu-divo-zbroyu-sho-svidchit-pro-pov-75169</a></div>
</article>


<article>
  <h2>Звернення Президента Володимира Зеленського до студентів і ректорів українських закладів вищої освіти</h2>
  <div class="badges"><span class="chip">UK</span> <span class="chip">2022-05-19</span></div>
  <p>Я справді радий можливості поспілкуватися сьогодні з вами й сподіваюся, що це буде саме спілкування. Не лекція чи семінар, яких, упевнений, вам і так вистачає. Мені хотілось би побудувати з вами діалог, тому у своєму виступі я поставлю запитання, і мені цікаво почути відповіді від кожної й кожного, хто забажає. Від вас. Тож коли будете ставити ваші питання, оберіть, будь ласка, одне чи декілька моїх запитань і запропонуйте свою відповідь. Почнімо. Для нашої країни зараз абсолютно особливий час. Мільйони наших людей зараз виборюють право на життя і свободу для нашого народу. І це справді відкриває простір можливостей. Саме зараз і саме наша країна перебуває в такій ситуації, коли ми можемо обрати для неї таке майбутнє, як ми вирішимо. Тобто це не просто адаптація до умов, створених для України іншими поколіннями чи навіть іншими державами. Як це є для інших країн, і як це було для нашої держави до війни. Ми можемо свідомо переформатувати наше життя. Ось що можливо зараз. Це великі можливості, це час визначати, у якій Україні ви хочете жити. Тож перше моє запитання до вас сьогодні саме про це: якою має бути наша держава? І це питання логічно продовжується низкою пов&#x27;язаних запитань. Чи хочете ви жити саме в Україні? Чи очікуєте ви від України змін, щоб жити саме тут? Або, навпаки, вважаєте, що наша країна вже має все, щоб саме ви жили саме тут. Ідемо далі. У світі багато країн, які говорять про реформи. Навіть у найбільш розвинутих це постійно є. Слова «система не працює, і її потрібно виправити». Це вже звичний наратив для багатьох політиків. Але в одиницях країн, як у нашій зараз, відкриваються можливості, щоб не просто «пофіксити» наявну систему, а щоб створити нову. На основі того, що є найкращим. Не тільки у нас зараз. Але й у тих країн, у яких було б варто взяти найкраще. Звичайно, ця війна підвела риску під багатьма речами з життя України раніше. Але не під усіма. Наприклад, наші люди, які поїхали за кордон, поки тривають бойові дії, говорять, що певні речі в нашому житті значно прогресивніші, ніж в інших країнах. Цифровізація, яку ми почали робити у державній сфері. Інтернет і звʼязок, які дуже доступні завдяки бізнесу. Сфера послуг, у якій швидкість і готовність працювати часто більші, ніж у багатьох країнах Європи. Так виявилося. Ми маємо також не забувати, що навіть у час повномасштабної війни наші інституції не зламалися. Банківська сфера працює. Бюджетна система й державне управління витримали. Оборона й логістика забезпечуються попри те, що ворог у деяких аспектах має більше сил й техніки. Тобто певний фундамент у суспільства є, і було б нерозумно ним не користуватися. Але ми маємо розуміти, що Росія завжди буде поруч. І, можливо, завжди буде загрозою. Після 24 лютого нам уже багато що вдалося. І зараз, наприклад, ви можете побачити, як принципово по-іншому оцінюється світом наш потенціал. Можливо, ви бачили, як дуже цікаво порівнюють дві статті Forbes: заголовок від 12 лютого «Чи вторгнеться Росія в Україну?» та заголовок від 16 травня «Чи вторгнеться українська армія в Росію?». Тобто світ почав дивитись інакше на ситуацію в нашому регіоні та на співвідношення сил. Але важливо, що ми самі думаємо про себе. Що наші люди відчувають про нашу державу. Тож моє наступне запитання до вас: якою має бути Україна, щоб ви були впевнені, що зможемо захиститися від будь-якої загрози? Це запитання також продовжується низкою інших. Наприклад, професійна контрактна армія чи з доповненням певною формою призову? Наскільки великою має бути армія? Яку частку державних видатків ми маємо витрачати на оборону? Найбільшу чи ні? І навіть в умовах майбутнього миру. Чи дозволяти приватні військові компанії? Чи має бути в Україні загальний військовий обов&#x27;язок і для всіх хлопців, і для дівчат, як це є, наприклад, в Ізраїлі, щоб увесь наш народ міг оборонятися, коли це потрібно? І чи потрібно всіх громадян чи якусь значну частину, як це є в інших державах, залучати щорічно до військових зборів? Припустимо, зі збереженням заробітної плати та робочого місця на цей час зборів. Чи готові ви особисто зі зброєю в руках захищати Україну? Або чи вважаєте ви справедливим, що воюватиме на полі бою хтось інший? Ці мої запитання не є риторичними. Справді потрібні відповіді. І це не просто щось таке суто функціональне. Про управління державою чи про політику. Це про те, як нашим людям розуміти одне одного і як залишатись в Україні, бо це – наш дім. Ваш дім. Як у ньому не сваритись і жити, розвиваючи спільні інтереси. Наприклад, часто люди залишаються в тилу, але вимагають від тих, хто на фронті, гнати окупантів аж до Кубані. Часто буває, що людина у військовій сфері не йде далі того, щоб сфотографуватись у камуфляжі, але при цьому поводиться так, ніби може краще за всіх керувати військами. Як ви ставитеся до таких людей, наприклад, у політиці? Чи в медіа? Будь-де, не важливо. І як їхні особисті емоції та амбіції мають співвідноситися з реальністю, з реальною війною? Чи має право той, хто не воює, вимагати від воїнів чогось? Вимагати задоволення якихось своїх вимог та очікувань? Чи справедливо це? Певно, ви бачите, що ця війна може завершитися для України тими чи іншими гарантіями безпеки. І у зв&#x27;язку з цим у мене є наступне питання до вас: а які держави ви бачите серед можливих гарантів безпеки для України? Маємо обирати тих, кому точно довіряємо? Чи маємо зосередитися на всіх, хто достатньо потужний, сильний? Гарантії безпеки для України – це справді хороша можливість створити на десятиліття такий інструмент, який дасть змогу жити спокійно. Хоча й не дозволить бути недбалими щодо безпеки. Все одно ми будемо завжди думати про захист. І маємо розуміти, що не буває кращої безпеки, ніж готовність громадян захищати власну державу. Бо це є захист передусім себе – своїх родин, своїх домівок, своєї землі, свого способу життя. Це і є держава – все це. Тож якщо хтось із вас особисто не готовий чи не готова захищати державу – добре, скажіть чому. Можливо, ви бачите такий свій інший внесок у спільну національну безпеку, який є справді особливим. Можливо, це щось у галузі кібербезпеки. Можливо, ви хотіли б долучитися певною формою волонтерства. Можливо, як майбутні бізнесмени чи науковці ви бачите для себе якийсь інший варіант, третій, четвертий, п’ятий. Отже, моє наступне запитання до вас: чи держава повинна регулювати на свій розсуд, кого і як залучати до оборони, чи залишити людям можливість вибору в період війни? Звичайно, у мене є свої відповіді на ці запитання. Але тим Україна й відрізняється від Росії та інших тираній, що не якась одна людина вирішує все для всього народу, а люди самі можуть обрати для себе правила життя. Тож наступний блок запитань. Враховуючи, що Росія так і залишиться нашим сусідом, потрібно обдумати формат безпеки всередині України. Ключове питання – про зброю. Чи потрібен такий порядок володіння вогнепальною зброєю для звичайних людей, який, припустимо, бачимо у Сполучених Штатах Америки? Або як у Швейцарії, у суспільстві «громадян зі зброєю», які можуть швидко долучитися до захисту своєї держави, і де, наприклад, колишній солдат може зберігати в себе вдома ту зброю, з якою він служив. Яка має бути система щодо зброї? Чи варто дозволяти носити її відкрито? Чи варто обмежити тільки правом володіти та зберігати вдома? Чи мають бути однакові правила для всіх регіонів країни, чи варто передбачити більш ліберальні для тих областей, де більша загроза вторгнення? Чи вмієте ви користуватися зброєю? Як має працювати кордон із Росією після цієї війни? Він має бути повністю закритим чи відкритим? Іншими словами, яким ви бачите співіснування з Російською Федерацією та її громадянами після війни? Чи може бути між нами й ними те, що називають словами «відносини» і «стосунки»? Або це треба свідомо обмежувати, навіть якщо на якомусь рівні це виникне? Йдемо далі. Я вже давно не студент, і це зрозуміло. І думаю більше про те, у яких університетах навчатимуться мої діти. У яких українських університетах. Це дуже важливо. Можливо, моя донька – їй скоро 18 років – буватиме в одній із тих аудиторій, де навчається хтось із вас зараз. Але я добре пам&#x27;ятаю той час, коли я був студентом. І пам&#x27;ятаю, що в багатьох людей мого покоління було відчуття певної втрати часу. Роки в аудиторіях, роки на лекціях... Багатьом здавалося, і, я впевнений, зараз комусь здається, що п&#x27;ять чи шість років в університеті – це задовго. Можливо, якщо це медична спеціальність, то потрібно й сім років, і все життя навчатися, враховуючи всі нюанси. Але якщо це якась інша спеціальність, то чи завжди треба п&#x27;ять років? Можливо, деяким достатньо два, три, чотири, враховуючи те, як працює сучасна економіка і як швидко трансформуються технології. Що ви про це думаєте? І до якого економічного життя ви готуєтеся? Чи передбачаєте ви, що вам доведеться змінювати професію протягом вашого життя? Декілька разів. Або які професії, на ваш погляд, існуватимуть завжди і не будуть замінені штучним інтелектом і роботизацією? Можливо, варто збільшити частку приватного бізнесу в освітній системі? Що ви думаєте про приватні університети, що ви думаєте про приватні школи, приватну освіту? Чи може конкурувати освітня програма вашого університету з тими освітніми програмами й курсами, які пропонуються зараз у різних форматах поза університетами? Чи не відчуваєте ви, що втрачаєте час? Бо зараз у світі головне – це швидкість. Навіть іще більше, ніж раніше. Є таке відчуття. Швидкість в умінні навчатися. В усьому. В роботі, в постійній трансформації, якої від особистості вимагає життя. Сучасне життя. Напевно, я довго говорю. Тоді останнє. Одне запитання. Вже третій місяць триває повномасштабна війна Росії проти України. Після восьми років війни на Донбасі. Ця війна зараз для нас, безперечно, – війна за незалежність. Можна сказати, що це відкладена війна. Відкладена на 30 років, враховуючи те, як ми отримали незалежність у 1991-му. Або й на сотні років, враховуючи попередню історію нашої великої держави. Я не маю сумніву, що ми виборемо незалежність. І це буде в нашій історії так само, як в інших країн, які боролися за незалежність і перемогли. Які перестали бути прохачами й стали субʼєктами. Справжніми господарями свого життя і свого майбутнього. Але ми маємо памʼятати зараз і завжди, що ціна цього всього – десятки тисяч життів. Життів усіх, хто був убитий ворогом. Десятки тисяч. За незалежність. І за можливість кожного й кожної з вас обрати, як жити і в якій Україні. Отже, моє запитання до вас: чи це того варте? Я дуже сподіваюся почути відповідь на це запитання.</p>
  <div class="source"><a href="https://www.president.gov.ua/news/zvernennya-prezidenta-volodimira-zelenskogo-do-studentiv-i-r-75173">https://www.president.gov.ua/news/zvernennya-prezidenta-volodimira-zelenskogo-do-studentiv-i-r-75173</a></div>
</article>


<article>
  <h2>Усі разом маємо забезпечити, щоб Росія не мала жодного успіху в агресії проти України – звернення Президента Володимира Зеленського</h2>
  <div class="badges"><span class="chip">UK</span> <span class="chip">2022-05-19</span></div>
  <p>Незламний народе найсміливішої країни! Усі наші захисники й захисниці! Сьогоднішній, уже 85-й день нашої оборони точно запамʼятається. Я вдячний Сполученим Штатам за схвалення нового пакету підтримки України й демократії в нашому регіоні обсягом у 40 мільярдів доларів. Сьогодні цей пакет проголосований у Сенаті США. Це прояв потужного лідерства та потрібний внесок у наш спільний захист свободи. Також у Німеччині відбулася зустріч міністрів фінансів та керівників центробанків «Великої сімки», представників міжнародних донорів. Я завжди кажу дуже відверто: щомісячний бюджетний дефіцит в Україні зараз – це 5 мільярдів доларів. І щоб вистояти у війні за свободу, нам потрібна швидка й достатня фінансова підтримка. І це для партнерів не просто витрати чи подарунок. Це їхній внесок у власну безпеку. Бо захист України означає і їхній захист від нових війн і криз, які Росія може спровокувати. Може, якщо матиме успіх у війні проти України. І тому ми всі разом маємо забезпечити, щоб не було жодного успіху у Росії в агресії проти нашої держави. Ані воєнного, ані економічного, ані будь-якого іншого. Говорив сьогодні з Президенткою Єврокомісії Урсулою фон дер Ляєн. Вже особисто подякував їй за макрофінансову допомогу у 9 мільярдів євро, цей пакет був запропонований напередодні. Також говорив з Премʼєр-міністром Британії Борисом Джонсоном. Про економічні питання, зокрема про експорт нашої агропродукції та імпорт пального. А також про ситуацію в районах бойових дій та евакуацію з «Азовсталі» наших героїв. Роблю все, щоб найвпливовіші міжнародні сили були поінформовані та, наскільки це можливо, залучені до порятунку наших військових. Звернувся до студентів українських університетів. І це було особливе звернення. Сподіваюся, його почують не тільки студенти. Бо зараз такий час, коли маємо змогу побудувати таке майбутнє для України, якого справді хочемо. Наше майбутнє, саме українське. Без якихось там застарілих і токсичних речей, які не мають стосунку до наших національних потреб і нашого характеру. Україна стала господарем свого життя і має сама визначати, як жити. Загалом у сьогоднішньому спілкуванні взяли участь студенти 25 українських університетів. Географія доволі широка: Київ, Біла Церква, Маріуполь, Чернігів, Харків, Одеса, Львів, Кривий Ріг, Донецьк, Херсон, Франківськ, Горлівка, Дніпро. Не всі університети працюють у своїх містах. Деякі переміщені. Але що було приємно й правильно – студенти та ректори впевнені, що Україна переможе й відновить вільне життя на всій території. Були й важливі поточні питання. По-перше, доручив міністру освіти підготувати такі зміни, які дадуть змогу абітурієнтам з усіх тимчасово окупованих територій вступати до українських вишів у спрощеному порядку. По-друге, доручив міністру також вирішити, як забезпечити навчання тих студентів, які на контрактній формі, але при цьому самі з нині окупованих територій. Очевидно, що платити за контрактом на навчання у таких умовах вкрай складно. Держава має допомогти. Тож очікую від міністра, від уряду і, якщо потрібно, народних депутатів відповідних рішень. Говорили зі студентами і про післявоєнну відбудову, і про те, як гарантувати безпеку нашій державі на десятиліття вперед. Збройні Сили України продовжують просуватися у звільненні Харківщини. Але на Донбасі окупанти намагаються ще більше посилити тиск. Там пекло, і це не перебільшення. Жорстоке й абсолютно безглузде бомбардування Сєвєродонецька... Там тільки за один день 12 загиблих, десятки поранених. Бомбардування й обстріли інших наших міст, авіаційні та ракетні удари російської армії – все це не просто бойові дії під час війни. Російські удари по Чернігівщині, зокрема страшний удар по Десні, там триває розбір завалів, багато загиблих; постійні удари по Одеській області, по містах Центральної України, повністю зруйнований Донбас – усе це не має й не може мати жодного військового пояснення для Росії. Це свідоме й злочинне намагання вбити якнайбільшу кількість українців. Зруйнувати якнайбільше житлових будинків, соціальних об&#x27;єктів, підприємств. Це те, що отримає кваліфікацію геноциду українського народу й за що окупанти точно постануть перед правосуддям. Перший судовий процес в Україні проти російського воєнного злочинця вже розпочався. А завершиться це повним відновленням справедливості уже в межах міжнародного трибуналу. Впевнений у цьому. Ми знайдемо й притягнемо до відповідальності всіх, хто віддає злочинні накази й виконує їх. Підписав сьогодні укази про нагородження наших героїв. 210 військовослужбовців Збройних Сил України відзначені державними нагородами, з них 48 посмертно. Звання Героя України присвоєно капітану Сергію Пархоменку, командиру авіаційної ланки 299-ї бригади тактичної авіації, посмертно. Вічна памʼять усім, хто віддав життя за Україну! Вічна слава кожному й кожній, хто бореться за незалежність! Слава Україні!</p>
  <div class="source"><a href="https://www.president.gov.ua/news/usi-razom-mayemo-zabezpechiti-shob-rosiya-ne-mala-zhodnogo-u-75201">https://www.president.gov.ua/news/usi-razom-mayemo-zabezpechiti-shob-rosiya-ne-mala-zhodnogo-u-75201</a></div>
</article>


<article>
  <h2>Пропонуємо державам-партнерам визнати, що Росія повинна понести матеріальну відповідальність за скоєні нею злочини – звернення Президента України</h2>
  <div class="badges"><span class="chip">UK</span> <span class="chip">2022-05-20</span></div>
  <p>Українці і українки! Усі наші захисники, наші захисниці! Але також і наші партнери у світі. Сьогодні моє звернення ширше, ніж зазвичай. І присвячене це звернення предмету, над яким будемо працювати разом найближчим часом. А саме – компенсації усіх тих збитків, які Росія своєю агресією завдала Україні. Погляньте, будь ласка, як минув сьогоднішній день. Ракетний удар російської армії по Харківщині. У місті Лозова окупанти знищили будинок культури. Звичайно, Росія зробила вже все можливе, щоб на її території не залишилося жодного місця для культури. Але до чого тут наша Харківщина? Хай би в себе в Росії й підривали те, що в них залишилося від будинків культури, якщо їм так хочеться. Окупанти вдарили також по Одеській області, по Полтавщині, по Житомирщині. Продовжують спроби наступу на Донбасі. Вони знищили в попіл Рубіжне, Волноваху, як Маріуполь. Намагаються зробити те саме із Сєвєродонецьком та багатьма іншими містами. Вони роблять усе, щоб витравити будь-яке нормальне життя на Херсонщині, у тих районах Запорізької області, куди вони зайшли. Усе це й багато іншого, що російська армія зробила за час із 24 лютого і з 2014 року, потребує справедливої відповіді. По-перше, це звільнення. Ми маємо битися, поки не очистимо нашу землю від окупантів і поки не гарантуємо Україні безпеку. По-друге, це притягнення до відповідальності всіх російських воєнних злочинців. І в українських судах, і в міжнародному трибуналі, і просто на полі бою, поки війна триває. Але, по-третє, ми працюємо й над тим, щоб Росія так чи інакше компенсувала все, що вона знищила в Україні. Кожен спалений дім. Кожну зруйновану школу, зруйновану лікарню. Кожен підірваний будинок культури та обʼєкт інфраструктури. Кожне знищене підприємство. Кожен зупинений бізнес, кожну втрачену гривню – людьми, підприємствами, громадами й державою. Російські гроші як компенсація мають дійти до кожної людини, родини, бізнесу, які постраждали. Звичайно, російська держава не визнає навіть того, що вона є агресором. Але її визнання й не потрібно. Ми пропонуємо державам-партнерам у законний спосіб визнати те, що Росія повинна понести матеріальну відповідальність за скоєні нею злочини. Це важливо не тільки в контексті цієї війни, розв&#x27;язаної Росією. Але й у контексті будь-яких інших агресивних дій чи то Росії, чи то будь-якого іншого потенційного агресора. Зло має отримати відповідь і знати, що буде покаране. Отже, ми пропонуємо державам-партнерам підписати багатосторонній договір і створити механізм, завдяки якому кожен і кожна, хто постраждав від дій Росії, зможе отримати компенсацію всіх втрат. На основі такого договору російські кошти та майно, які перебувають у юрисдикціях держав-партнерів, мають бути заарештовані або заморожені, а потім конфісковані й спрямовані у спеціально створений фонд, із якого всі, хто постраждав від російської агресії, зможуть отримати відповідну компенсацію. Це буде точно справедливо. І Росія відчує справжню вагу кожної ракети, кожної бомби, кожного снаряду, які вона випустила по нам. Ми пропонуємо нашим партнерам стати засновниками такого фонду, а також учасниками спеціальної міжнародної комісії, яка розглядатиме позови, тобто звернення як фізичних, так і юридичних осіб. Зрозуміло, що виконання цього завдання не буде простим. Але насправді вже почалася дискусія про необхідність такої компенсації за рахунок російських активів. Світ уже про це говорить. Тож маємо зробити. І починаємо такий спеціальний діалог з нашими партнерами. Щоб агресор відчував, що війна здатна завдати максимальних збитків не комусь іншому, а саме тому, хто пішов з нею до сусіда. Світ побачив, що наявні міжнародні організації та інструменти не можуть впоратися з усіма викликами. Тому треба не просто використовувати ті можливості, які вже існують, а й пропонувати нові. Це буде дієво. Говорив сьогодні про відповідальність Росії за цю війну і з представниками Ірландії, які відвідали Україну. Голови обох палат ірландського парламенту були в столиці. Провели з ними дуже змістовні переговори. І ще одне. Обов&#x27;язково сьогодні хочу подякувати нашим людям, які не припиняють боротися з окупацією. І особливо тим, хто зараз на території, яка тимчасово під контролем Росії, її армії. Зокрема, рятувальники в Енергодарі, які вийшли сьогодні на протест, заслуговують підтримки від усіх нас. Дякую вам. Кожен і кожна мають показувати, що в окупантів немає жодного права щось вирішувати на нашій землі. Це важливий компонент нашої перемоги. Підписав сьогодні й черговий указ про нагородження наших захисників. 202 військовослужбовці Збройних Сил України відзначені державними нагородами. Загалом за час повномасштабної війни вже понад 14 тисяч наших захисників і захисниць були нагороджені за хоробрість та ефективність в обороні країни і в допомозі нашим людям. Вічна слава усім, хто став на захист держави! Вічна памʼять кожному й кожній, хто віддав життя за Україну! Слава Україні! Напевне, останнє. Сьогодні – три роки, як я став Президентом України. Дякую за довіру. Пишаюся тим, що я Президент. Люблю вас! Не підведу! Слава Україні!</p>
  <div class="source"><a href="https://www.president.gov.ua/news/proponuyemo-derzhavam-partneram-viznati-sho-rosiya-povinna-p-75221">https://www.president.gov.ua/news/proponuyemo-derzhavam-partneram-viznati-sho-rosiya-povinna-p-75221</a></div>
</article>


<article>
  <h2>Війна триває, і кожен та кожна з нас мають щоденно дбати про те, щоб допомогти обороні – звернення Президента України</h2>
  <div class="badges"><span class="chip">UK</span> <span class="chip">2022-05-21</span></div>
  <p>Українці! Українки! Наші захисники й захисниці! Сьогоднішній день у нашій державі має подвійне значення. Це День науки. І День Європи. Я вітаю наших науковців, які попри всі труднощі однак працюють заради того, щоб Україна зберегла й розвинула свій науковий потенціал. Звичайно, у час повномасштабної війни всі сили суспільства й держави можуть бути спрямовані тільки на захист. І це – значні обмеження і для науки, і для культурної сфери, і для інших фундаментальних частин суспільного життя. Але такий час. Робимо все, щоб якнайшвидше повернутися до правил мирного часу. А також хочу сказати слова подяки всім, хто докладає зусиль, щоб Україна нарешті стала частиною обʼєднаної Європи. Всім нашим дипломатам, усім нашим державним службовцям, які зараз мають за лічені тижні виконати завдання, яке інші держави долали роками, коли йшли до Євросоюзу. І хочу підкреслити: наш євроінтеграційний шлях – це не просто про політику. Це про якість життя. І про те, що українці відчувають життєві цінності так само, як і абсолютна більшість європейців. Сьогодні в Києві провів переговори з Премʼєр-міністром Португалії. Подякував йому за всю ту підтримку, яку Португалія зараз надає Україні. Це й оборонна, і політична, і гуманітарна підтримка. Я вдячний за тепле ставлення до наших людей, які знайшли прихисток на португальській землі. Обговорили з паном Премʼєр-міністром подальше посилення санкцій проти Російської Федерації. А також післявоєнну відбудову нашої країни. Португалія готова долучитися до відновлення України, до відбудови українських шкіл і дитячих садочків. І я хочу нагадати, що за час повномасштабної війни російська армія зруйнувала вже 1873 заклади освіти. Це колосальний масштаб втрат. Але коли з тобою обʼєднана Європа, американське лідерство й увесь вільний світ, можеш подолати й це. Я вдячний Президенту Байдену за невідкладне підписання ухваленого Конгресом пакету підтримки для України на 40 мільярдів доларів. Це історичний внесок у захист свободи у Європі. Говорив сьогодні і з Прем’єр-міністром Італії Маріо Драґі. Основну увагу приділили ситуації на полі бою й тому, як можна пришвидшити перемогу України. Погодилися, що має бути прискорений шостий пакет санкцій проти Росії. Вдячний за повну підтримку з боку Італії на шляху до Європейського Союзу. Воєнна ситуація за сьогодні не зазнала суттєвих змін. Але було насправді важко. Насправді й те, що маємо змогу говорити це на 87-й день повномасштабної війни проти Росії, є непоганою новиною. Росія спрямувала фактично всі свої ресурси, щоб нас знищити. У російських регіонах відкрито говорять, що їхня так звана спецоперація є причиною для економічного падіння, зокрема, таких галузей, як будівництво, і багатьох інших. А також і причиною збідніння людей, яке може бути ще більшим, ніж у 1990-ті роки. Зростання цін, знецінення доходів, руйнація всього того економічного потенціалу, який створений у Росії з 2000-х, – окупантів це поки не зупиняє. Але колосальні витрати на війну їм все одно не допомагають. І не допоможуть. На Донбасі ситуація надзвичайно важка. Як і в попередні дні, російська армія намагається наступати на Слов&#x27;янськ і Сєвєродонецьк. Збройні Сили України стримують цей наступ. Кожен день, який наші захисники й захисниці відбивають у цих наступальних планів Росії, зриваючи їх, є конкретним внеском у наближення головного дня. Бажаного дня, на який ми всі так чекаємо і за який боремося. Дня перемоги. І жодні російські удари – ані ракетами по Рівненщині, ані артилерією по Харківщині чи Сумщині, ані всією можливою зброєю по Донбасу – результату Росії не дадуть. Підписав сьогодні указ про нагородження наших героїв. 215 військовослужбовців Збройних Сил України відзначені державними нагородами. З них 30 – посмертно. Майже щодня в мене на столі такий чи інші подібні укази. Про відзначення наших захисників і захисниць. Про присвоєння звання Героя України. І це відображає тяжкість воєнної ситуації. Війна, на жаль, триває. Війна не закінчилася. Нам ще потрібно битись і йти вперед, до перемоги. Можливо, комусь у деяких містах у тилу здається, що про війну можна забути. І стати безтурботним. Чи навіть недбалим. Але ні, це не так. Щодня гинуть українці за нашу незалежність. Щодня! І кожен та кожна з нас мають щоденно дбати про те, щоб допомогти обороні. Допомогти армії. Тим, чим можуть. Так, як можуть. Вічна слава всім, хто став на захист України! Вічна памʼять кожному й кожній, хто віддав життя за нашу державу! Слава Україні!</p>
  <div class="source"><a href="https://www.president.gov.ua/news/vijna-trivaye-i-kozhen-ta-kozhna-z-nas-mayut-shodenno-dbati-75257">https://www.president.gov.ua/news/vijna-trivaye-i-kozhen-ta-kozhna-z-nas-mayut-shodenno-dbati-75257</a></div>
</article>


<article>
  <h2>Виступ Президента України Володимира Зеленського під час спільної з Президентом Польщі Анджеєм Дудою участі у пленарному засіданні Верховної Ради</h2>
  <div class="badges"><span class="chip">UK</span> <span class="chip">2022-05-22</span></div>
  <p>Шановний Голово, президіє! Шановні народні депутати України! Шановні гості! Анджею! Пані та панове! Госць в дом, Бог в дом. Це польське прислів’я, яким я вітаю у Києві нашого гостя, друга й брата – Президента Польщі Анджея Дуду. Ця народна мудрість про те, що кожен твій гість – Божа благодать. І це світогляд, за яким поляки із самого початку повномасштабного вторгнення Російської Федерації, війни Росії проти України прихистили мільйони наших громадян, громадян України. Наших жінок, наших дітей, літніх людей та всіх інших, у чиї двері 24 лютого постукали зовсім інші гості. Гості, яких ми ніколи не хотіли приймати і які мають інші прислів’я та інші народні мудрості. Цю свою іншість Росія доводить уже 88 днів. 88 днів безумства: їхні ракети, бомби, снаряди летять у житлові будинки, школи, лікарні, музеї, театри, у храми, навіть у кладовища. Водночас, сама того не усвідомлюючи, 24 лютого Росія зруйнувала ще дещо. Це – своєрідне «сховище» минулих суперечностей між Україною та Польщею. Їх більше немає. В один день стало зрозуміло, що всі ці суперечності не мають сили, коли є сила такої загрози. Загрози виживанню наших народів – України, Польщі, народів Європи. Ми з Анджеєм прагнули справжнього порозуміння між нашими народами й разом розбирали це «сховище». Ми планували збудувати Меморіал примирення на спільному кордоні України та Польщі. Але українські кордони перейшли ті, хто хоче інших меморіалів. І присвячених зовсім не миру. 24 лютого змінило все. Змінило наші народи. Змінило наші країни. Хоча це й не випадково. Не знаю, чи досліджували це явище наші астрономи – Дрогобич, Коперник, але зірки завжди складаються так, що в найважчі періоди затемнення українці й поляки єднаються міцно і стають пліч-о-пліч попри минулі чвари й «туманності». Ми захищаємо спільний для нас всесвіт під назвою «Свобода й незалежність» у часи, коли хтось чинить варварство космічного масштабу. Такого ж масштабу сьогодні сягає розуміння, взаємодія, дружба й братерство України та Польщі. 24 лютого ми почали писати новий том нашої історії. Важливо – нашої спільної історії. Єдність наших народів має тривати вічність. Її ніколи більше не має паплюжити ворожнеча. Святий Іван Павло ІІ називав розпалювання ненависті між нами кричущим анахронізмом, недостойним обох наших великих націй. У різних посланнях до наших народів Понтифік казав: «Нове тисячоліття вимагає, щоб українці й поляки не залишалися поневоленими сумними спогадами про минуле. Зобов’язуючись будувати краще майбутнє для всіх, нехай вони дивляться одне на одного поглядом примирення. Стільки гіркоти й болю пережили два наші народи за останні кілька десятиліть. Нехай цей досвід служить очищенням. Нехай кожен буде готовий поставити те, що об’єднує, вище, ніж те, що розділяє. Шукати те, що лікує. Щоб разом вони могли будувати майбутнє, засноване на взаємній повазі, братерстві, братній співпраці та справжній солідарності». Навчіться цінувати, розрізняти, вибирати. Україна й Польща обрали один шлях. Цей шлях. На ньому ми навчилися розрізняти ворогів і цінувати друзів. Цінувати одне одного та, найважливіше, – поважати. Настала пора, про яку мріяли Єжи Гедройць і Богдан Осадчук. Про яку писав Юліуш Словацький, пам’ятник якому стоїть у Києві, і Тарас Шевченко, пам’ятник якому стоїть у Варшаві. Сьогодні ми з Президентом Польщі, з Анджеєм розуміємо один одного з півслова. Наші парламенти, наші уряди й загалом наші народи розуміють один одного, як ніколи. І неважливо, кирилиця чи латиниця, неважливо, як ми пишемо «воля» і «незалежність». Важливо, що ці речі українці й поляки називають однаково. І однаково готові їх захищати. Україна це вже робить. На передовій. Захищає не тільки себе, а й усю Європу. Поляки це знають, цінують, поважають і допомагають Україні – не із ввічливості, а як брати й союзники, які добре пам’ятають слова Леха Качинського про те, хто може бути наступним. Це не означає страху. Це означає готовність зустріти ворога і дати йому відсіч. Саме тому, наприклад, ми однаково сприймаємо санкційну політику проти Російської Федерації. Ми знаємо, що не можна застосовувати напівзаходи, коли потрібно зупинити агресію. Зараз. Польща є одним з лідерів не тільки в підтримці нашої держави, а й у захисті та просуванні санкцій, які конче необхідні, щоб примусити Росію до миру. Абсолютна більшість поляків підтримує ембарго на енергоресурси з Росії. Це лише один прояв – але який важливий – того, що ми однаково бачимо політичний фронт у цій війні. Вірю, що лідерство Польщі допоможе на загальноєвропейському рівні затвердити те, що наші народи вже розуміють. Єдність наших народів має залишитися сталою величиною. Ні тепер, ні в майбутньому ніхто не має права порушити цю єдність. Ні наші політики, ні ворожі агенти, ні навіть члени журі на «Євробаченні». Український і польський народи поставили один одному 12 балів – сьогодні й назавжди. Я хочу подякувати за підтримку всім полякам. Я хочу з цієї трибуни згадати всіх. Щоб це почуло кожне воєводство, повіт та гміна, чию підтримку й допомогу відчувають у кожному регіоні, кожному місті, селі, в кожній громаді України. Дякую, Варшава, Краків. Дякую, Лодзь, Познань, Вроцлав. Дякую Гданськ, Бидгощ, Торунь. Дякую, Люблін, Катовиці, Ополе, Щецин. Гожув-Великопольський, Зелена Гура. Дякую, Жешув, Білосток, Ольштин, Кельці. Ці міста є побратимами наших міст – Києва, Львова, Одеси, Харкова, Кременчука, Кривого Рогу, Черкас, Луганська, Донецька, Сум, Ізюма, Старобільська, Маріуполя. Майже всі наші міста є побратимами польських. Побратимами є й наші народи. Сестрами є наші країни. Ми рідні. І між нами не має бути кордонів чи барʼєрів. Український і польський народи ментально давно не розділяють. Тож ми дійшли згоди найближчим часом втілити це й у відповідній двосторонній угоді. Спершу щодо спільного прикордонно-митного контролю, а згодом і єдиного вже умовного кордону, коли Україна буде членом Європейського Союзу. І я впевнений, що усі необхідні рішення спочатку для статусу кандидата для України, а потім і для повноправного членства неодмінно будуть ухвалені. Зокрема, завдяки багатолітньому захисту Польщею українських інтересів на Європейському континенті. І я вдячний за вашу готовність, за твою, Анджею, особисту готовність, здійснити разом з Президенткою Словаччини Зузаною Чапутовою візити до європейських столиць з метою лобіювання питання членства України у Європейському Союзі у країнах, як то кажуть, скептиках. Насправді вони не скептики, а майбутні оптимісти. Саме так бачу наше спільне, дуже важливе завдання на цьому напрямку. Окремо я дякую польському Сейму за нещодавно прийнятий закон про допомогу громадянам України. Це абсолютно безпрецедентне рішення, за яким наші громадяни, котрі вимушено тимчасово переїхали до Польщі через агресію Російської Федерації, отримають майже такі самі права й можливості, як і громадяни Польщі. Легальне проживання, працевлаштування, навчання, медична опіка, соціальні гарантії. Це великий крок, великий жест великої душі, на які здатен тільки великий друг України. І цей крок не залишиться одностороннім. Я вважаю, що найближчим часом ми повинні подати до Верховної Ради України аналогічний, дзеркальний законопроект. Дай Боже, щоб польським громадянам ніколи в житті не знадобилися всі ці переваги за таких умов, за умов війни. Але ці закони мають велике символічне значення, вони показують, що українці й поляки – рідні та рівні. І я впевнений, що депутатський корпус України підтримає цей закон швидко і, переконаний, більшістю голосів. Окрім того, перед цим виступом я підписав указ, який відзначає особливу роль польського міста Жешув. Я запровадив спеціальне почесне звання Місто-рятівник для міст-партнерів нашої держави, які сьогодні роблять неможливе для допомоги нам, для допомоги нашим людям, для допомоги нашій армії. Від імені всього українського народу я висловлюю велику подяку місту Жешуву – першому Місту-рятівнику. Я також хочу подякувати польським діячам культури, діячам спорту, духовенству й звичайним простим людям, які підтримують нас, – дають великі концерти, виходять на змагання з українською стрічкою або приїжджають з Познані в Бучу, щоб просто пекти хліб. Я вірю, що незабаром українці й поляки зберуться за одним великим столом, щоб розділити між собою цей хліб. Розділити між собою найважливіші почуття – почуття миру. Розділити смак перемоги. Перемоги України. Спільної перемоги. І виголосити тост за вашу й нашу свободу. Без вільної України не може бути вільної Польщі. Я знаю, історики часто сперечаються, хто першим це сказав, хто був автором цієї фрази. Ми вирішили цей спір – це воля українського й польського народів. Дякуємо, браття! Разом і до кінця. Нєх жиє Польска! Слава Україні!</p>
  <div class="source"><a href="https://www.president.gov.ua/news/vistup-prezidenta-ukrayini-volodimira-zelenskogo-pid-chas-sp-75261">https://www.president.gov.ua/news/vistup-prezidenta-ukrayini-volodimira-zelenskogo-pid-chas-sp-75261</a></div>
</article>


<article>
  <h2>Україна щотижнево розширює свої міжнародні зв&#x27;язки, щоб отримати все необхідне для якнайшвидшого завершення війни – звернення Президента Володимира Зеленського</h2>
  <div class="badges"><span class="chip">UK</span> <span class="chip">2022-05-22</span></div>
  <p>Українці! Українки! Наші захисники й захисниці! Сьогодні був справжній польський день. Я був радий вітати в Києві Президента нашої братньої Польщі та мого друга Анджея Дуду. Спочатку, ще 3 травня, у нашій Верховній Раді в онлайн-форматі виступав Премʼєр-міністр Великої Британії Борис Джонсон. А сьогодні – вже особисто – був Президент Польщі. І, до речі, саме ця лінія співпраці – Україна – Польща, Україна – Британія дійсно була дуже дієвою і залишається такою впродовж цієї війни. Я радий відзначити, що українсько-польські відносини нарешті – на абсолютно чистій, щирій основі, без будь-яких чвар і старої конфліктної спадщини. Це – досягнення. Історичне досягнення наших народів. І я бажаю, щоб братерство між українцями й поляками зберігалося завжди. Як я сказав про це сьогодні перед депутатами: щоб наша єдність, єдність українців і поляків, була сталою величиною, яку нікому не порушити. Підписав указ про запровадження нової відзнаки України – для подяки тим містам партнерських держав, які найбільше допомогли. І першим таким містом став Жешув. Місто-рятівник. Цілком справедливо. Інше рішення, про яке сказав сьогодні, – це підготовка законопроекту, який буде дзеркальним відповідником ухваленого в Польщі закону про наших громадян, про українців. Як тепер у них? Українці та українки, які тимчасово перебувають у Польщі, рятуючись від цієї війни, де-факто й де-юре отримали ті ж можливості, що й поляки. І це буде правильний жест – ухвалити такий закон в Україні. Хай буде так, що громадянам Польщі ніколи не доведеться таким законом користуватися. Але давайте продемонструємо нашу вдячність і нашу повагу. І хочу також, щоб це було елементом нашої нової політики сусідства. Ми маємо вирішити суперечки й прибрати тиск минувшини з наших сучасних відносин з усіма сусідами України, які нас поважають і які не є окупантами нашої держави. Досягнуто й рішення, яке революційно змінює порядок на нашому кордоні. Запроваджуємо з Польщею спільний митний контроль. Це значно пришвидшить проходження процедур на кордоні. Прибере більшість корупційних ризиків. Але це також і початок нашої інтеграції у спільний митний простір Євросоюзу. Тобто справді історичний процес. Звичайно, говорили сьогодні з Анджеєм і про оборонну підтримку для України. І про посилення санкцій проти Росії. І про те, яких кроків потребуємо, щоб реалізувати нашу спільну мету – повноправне членство України у ЄС. Вдячний Анджею та всьому польському народу за те, що йдемо цим шляхом настільки швидко, наскільки це можливо. Ввечері говорив з Премʼєр-міністром Британії Борисом Джонсоном. Розказав Борису про нашу зустріч, про переговори, про ситуацію на полі бою. Шукаємо, як збільшити обсяг нашого експорту, передусім агропродукції. А також обсяг імпорту пального в Україну. Готуюся розпочати новий тиждень – максимальної дипломатичної активності в інтересах нашої держави. У понеділок долучуся до дискусій на Давоському форумі. Це найвпливовіший світовий економічний майданчик, на якому Україні є що сказати. Будуть протягом тижня й інші публічні виступи, зокрема звернення до спільноти університету Стенфорда. А також спеціальний формат спілкування з політичною та експертною спільнотами Індонезії. Звичайно, у графіку й велика кількість контактів на двосторонньому рівні з представниками різних держав і міжнародних організацій. Наша держава щотижнево розширює свої міжнародні зв&#x27;язки, щоб отримати все необхідне для якнайшвидшого завершення війни. Відбудеться нова зустріч представників держав-партнерів – «Рамштайн-2», якщо називати цю групу за місцем першої зустрічі в Німеччині. Очікуємо нових корисних рішень для нашої оборони. Підписав указ про нагородження наших військових. 194 військовослужбовці Збройних Сил України відзначені державними нагородами. З них 44 – посмертно. Кожен і кожна мають завжди пам&#x27;ятати про цих людей. Тих, хто віддає життя за Україну. Віддає, щоб усі покоління нашого народу могли жити вільно й обирати самостійно, з ким дружити, кого шанувати і які цінності передавати своїм дітям. Вічна слава всім, хто став на захист України! Вічна памʼять кожному й кожній, чиї життя забрали російські загарбники. Слава Україні!</p>
  <div class="source"><a href="https://www.president.gov.ua/news/ukrayina-shotizhnevo-rozshiryuye-svoyi-mizhnarodni-zvyazki-s-75285">https://www.president.gov.ua/news/ukrayina-shotizhnevo-rozshiryuye-svoyi-mizhnarodni-zvyazki-s-75285</a></div>
</article>


<article>
  <h2>Маємо не боятися створювати нові прецеденти – виступ Президента України на Всесвітньому економічному форумі в Давосі</h2>
  <div class="badges"><span class="chip">UK</span> <span class="chip">2022-05-23</span></div>
  <p>Шановний пане голово, професоре Шваб! Шановний Президенте Кассіс! Шановні пані та панове! Шановні присутні! Я вдячний за цю можливість узяти участь у дискусії на форумі. Загальна тематика Давосу цьогоріч – «Історія у поворотний момент – урядові політики та бізнес-стратегії». І саме цього року слова «поворотний момент» не є просто риторичною фігурою. Зараз справді такий момент, коли вирішується, чи пануватиме у світі груба сила. Якщо пануватиме, то наші думки їй не цікаві. І в Давосі ми можемо більше не збиратися. Бо для чого? Груба сила не шукає нічого, крім як підкорення тих, кого хоче підкорити. І вона не дискутує, а вбиває одразу, як це робить Росія в Україні просто зараз, просто в цей час, коли ми з вами спілкуємося. До речі, погляньте, будь ласка, на будівлю колишнього Російського дому в Давосі. Він перетворений на Дім російських воєнних злочинів. І це є приклад їхньої трансформації. Того, що Росія зробила із собою, ставши державою воєнних злочинів. І того, що вона несе світу, надихаючи ще й інших потенційних агресорів. Замість успішних мирних міст – чорні руїни. Замість нормальної торгівлі – заміноване море й заблоковані порти в Україні. Замість туризму – закрите небо й тисячі російських бомб і крилатих ракет. Ось як виглядатиме світ, якщо людство проґавить цей поворотний момент. Виглядатиме, як дуже велика колекція воєнних злочинів. Отже, історія пам&#x27;ятає багато моментів, коли все змінювалося кардинально. Пам&#x27;ятає, наприклад, як усього лише декілька пострілів можуть призвести до загибелі мільйонів людей. Якщо це постріли 28 червня 1914 року в Сараєві. Історія памʼятає, скільки горя може принести зло однієї людини, якщо вона бачить, що їй не чинять достатнього спротиву. Як це було, наприклад, у 1938 році в Мюнхені. Історичні повороти бували помітними й не дуже. Але на них завжди доводилося реагувати, намагаючись підготуватися на випадок інших історичних зламів – як то кажуть, підстелити соломки. Або намагаючись залікувати рани від катастроф, які були за тим чи іншим історичним поворотом. І зараз ми маємо велику колекцію таких реакцій: Статут ООН з усіма підрозділами Організації, ОБСЄ, МАГАТЕ, СОТ і багато-багато інших важливих інституцій. Але чи достатньо їх, щоб реагувати на те, з чим ми зіткнулися сьогодні? Та чи можна зараз обійтися спробою адаптувати ті інституції під сучасні виклики? Точно ні. Потрібно змінювати підхід. Не реагувати, а діяти. І діяти превентивно. І не лише адаптувати під нові реалії те, що маємо, а й створювати нові інструменти. Нові прецеденти. Погляньте, що вже зробила Україна. Ми створили історичний прецедент сміливості. Не послухавши тих, хто казав, що наша оборона не протримається довше кількох днів. Ми зупинили російську армію, яку називали другою у світі, і ціною важких боїв і тисяч життів поступово витискаємо окупантів з нашої землі. Але чи довелось би нам це робити, якби ще минулого року до нас дослухалися й застосували проти Російської Федерації справедливо й превентивно увесь спектр санкцій, які здатні збити з ніг будь-якого агресора? Впевнений, що відповідь – ні. Недопущення війни було б гарантоване, якби дії світу були превентивними, а не реагуванням. Україна створила й інший прецедент за ці три місяці. Прецедент небаченого єднання демократичного світу навколо емоції справжнього захоплення українською сміливістю й навколо розуміння, що за свободу потрібно боротися. І тепер сотні мільйонів людей у демократичних країнах підтримують і тиснуть на уряди й компанії заради того, щоб вони обмежували відносини з державою-агресором – з Росією, і допомагали народу, на який напали. Але це відбувається тільки зараз, хоч Росія пішла війною проти України ще у 2014 році. Ми вдячні за таку підтримку, але якби це відбулося ще тоді, одразу, – це єднання й цей тиск на уряди, на компанії заради боротьби за свободу, чи почала б Росія цю повномасштабну війну і чи принесла б всі ці втрати Україні та світу? Впевнений, що й на це запитання відповідь – ні. Зараз ми бачимо, що світ дослухається й повірив Україні. Але також у світу є певне очікування того, а як вирішиться ця ситуація. Які інструменти спрацюють? Що зможемо створити нового, щоб не допускати подібних агресій? Та як зупинимо грубу силу, яка кинула виклик усьому, що ми з вами насправді цінуємо? Ось що значить поворотний момент. Пані та панове! Не чекайте фатальних пострілів. Не чекайте застосування Росією спеціальної зброї – хімічної, біологічної і, не дай Боже, ядерної. Не створюйте в агресора враження, нібито світ не чинитиме достатнього спротиву. Захищайте одразу по максимуму свободу й нормальний, корисний для всіх мирний порядок у світі! Ось якими мають бути санкції. Максимальними. Щоб Росія й кожен інший потенційний агресор, який хоче піти жорстокою війною проти сусіда, чітко знали, до чого це одразу призводить. І таких санкцій проти Росії, я вважаю, досі немає. А вони повинні бути. Ембарго на російську нафту. Повне блокування всіх банків без винятку. Усіх. Повна відмова від російського ІТ-сектору. Повне припинення торгівлі з агресором. Це має бути такий прецедент санкційного тиску, який ще десятиліттями переконливо працюватиме на підтримання миру. Потрібно створити прецедент повного виходу всіх іноземних бізнесів з російського ринку. Щоб ваші бренди не асоціювалися з воєнними злочинами. Щоб ваші офіси, рахунки, товари не використовувалися воєнними злочинцями у їхніх кривавих інтересах. Цінності повинні мати значення. Тим паче коли починається повномасштабна війна й дестабілізуються глобальні ринки через те, що хтось там нехтує цінностями. Збитків зазнають усі. З нашого боку ми пропонуємо кожній компанії, яка залишає російський ринок, продовжити діяльність в Україні. Ви отримаєте доступ не тільки на наш ринок обсягом 40 мільйонів споживачів, а й доступ до спільного ринку Європи. І при цьому ваші бренди, позиції тільки посиляться завдяки тому, що ви реально підтримаєте захист свободи. Наші представники тут, у Давосі, можуть ознайомити кожного й кожну з вас із деталями таких перспектив, які Україна відкриває для бізнесів. Пані та панове! Ми пропонуємо світу створити такий прецедент відновлення країни після війни, який продемонструє всім, хто мріє знищити життя сусіда, що війна не дає бажаного результату. Я запрошую вас узяти участь в цій відбудові. Обсяг робіт колосальний. Маємо більш ніж півтрильйона доларів збитків. Десятки тисяч об&#x27;єктів зруйновані. Потрібно відбудувати цілі міста, цілі галузі. І ми пропонуємо спеціальну, історично вагому модель відбудови. Коли в кожної з країн-партнерів або в міст-партнерів, або в компаній-партнерів буде історична можливість взяти шефство над тим чи іншим регіоном України, містом, громадою або галуззю. Британія, Данія, Європейський Союз та інші провідні міжнародні суб&#x27;єкти вже обрали для себе конкретний напрямок для шефства при відбудові. Завдяки саме такій моделі відносин післявоєнне відновлення може стати швидким, ефективним і якісним. І це дасть змогу не тільки залучити найкращих світових фахівців – архітекторів, інженерів, будівельників, розробників, менеджерів тощо, а й стане найбільшою у Європі за весь час після Другої світової війни можливістю для економічного стрибка. І сподіваюся, що на момент початку міжнародної конференції в Лугано, про яку говорив пан Кассіс, у липні цього року, присвяченої післявоєнній відбудові України, всі наші держави-партнери та більшість провідних компаній світу сформують свої пакети пропозицій. До речі, користуючись присутністю Президента Кассіса сьогодні, хочу подякувати Швейцарії за організацію цієї конференції в Лугано та підтримку наших зусиль. Також хочу відзначити зусилля пані Урсули фон дер Ляєн, зокрема пропозицію створити Платформу відбудови, якою керуватимуть спільно Україна та Єврокомісія і яка дасть змогу спрямувати ресурси Європейського Союзу на відновлення нормального життя у нашій державі. Але перелік потрібних нових прецедентів не буде повним без іще декількох важливих рішень. Має бути й прецедент покарання агресора та інвестицій у мирне життя. Російські активи, які розкидані по різних юрисдикціях, мають бути знайдені, арештовані чи заморожені, а потім – конфісковані й спрямовані у спеціальний Фонд, з якого усі, хто постраждав від цієї війни, зможуть отримати компенсацію. Звичайно, це непросто. Але після цього точно не залишиться мотивації в різних агресорів робити те, що зробила Росія і що продовжує робити. Якщо агресор втрачає все, це точно позбавляє мотивації розпочинати війну. Йдемо далі. Будь-яке реагування на масовий голод є запізнілим вже за визначенням. Голод потрібно зупиняти тільки превентивно – коли він ще не почався. Але зараз у світу немає такого інструменту. Ми пропонуємо створити організацію відповідальних і демократичних держав – експортерів продовольства, які можуть діяти з повагою до прав людини та глобальних правил торгівлі. Мотивація в нас дуже проста. Якими б не були поворотні моменти в історії, у людства має бути страховка від голоду. І Україна готова надати майданчик для діяльності такої нової організації, безумовно потрібної. І останнє. Ви знаєте, ця війна Росії проти України переконує всіх, що допомога державі, на яку напали, тим цінніша, чим швидше її надають. Зброя, фінанси, політична підтримка, санкції проти Росії – якби ми отримали їх на сто відсотків від нашої потреби ще одразу, в лютому, то результатом цього були б десятки тисяч збережених життів. Ось чому Україні потрібна уся зброя, яку ми запитуємо, а не тільки та, яку нам надають. Ось чому Україні потрібні фінанси. Це мінімум 5 мільярдів доларів щомісяця. І увесь обсяг коштів, який необхідний для відбудови. Ось чому створено фонд відновлення України United24. І закликаємо долучитися до підтримки, користуючись цією платформою. Українською державною платформою. Для кожного донора ми даємо конкретну пропозицію, як допомогти й куди спрямувати кошти. Де зараз пріоритет. Цільовий характер роботи – це абсолютний пріоритет. А надалі під цим брендом – United24 – ми пропонуємо створити глобальну структуру, яка зможе протягом 24 годин дати достатню підтримку будь-якій країні, що зазнала воєнного нападу, стихійного лиха чи, наприклад, пандемії. Тобто ми пропонуємо новий формат гарантій безпеки. На основі того, через що ми самі пройшли. Через що ми зараз проходимо. Має бути те, що забезпечує прецедент абсолютно вчасної допомоги. Кожному, хто її потребує. Щоб зберегти мир, щоб зберегти життя, щоб зберегти соціальну стабільність. Тобто всі необхідні елементи для нормальної економіки. Як, наприклад, є служба 911, так має бути United24, що в глобальному масштабі гарантує безпеку. Пані та панове! Людина, чиє прізвище досі добре пам’ятають, Джордж Маршалл, сказав ще в 1947 році такі слова: «Наша політика спрямована не проти якоїсь країни чи доктрини, а проти голоду, бідності, відчаю й хаосу. Її метою має бути відродження у світі економіки, що працює, щоб сприяти появі політичних і соціальних умов, у яких можуть існувати вільні інституції». Ці слова актуальні й сьогодні. Мої пропозиції спрямовані так само проти голоду, бідності, відчаю й хаосу. І авжеж проти війни, яка розв’язана Росією й несе за собою не що інше, як голод, бідність, відчай і хаос. Багатьом у світі. Не тільки нам. Тому, щоб гарантувати мир і спокій, всі ми маємо діяти швидко і превентивно. Маємо не боятися створювати нові прецеденти. Саме цього світ давно повинен був навчитися на різних поворотних моментах, за які сплатив велику ціну. Це була ціна за те, що світ тільки реагував, а не діяв превентивно. Тож зараз можемо зробити по-іншому. Нарешті правильно. Дякую за увагу! Слава Україні</p>
  <div class="source"><a href="https://www.president.gov.ua/news/mayemo-ne-boyatisya-stvoryuvati-novi-precedenti-vistup-prezi-75293">https://www.president.gov.ua/news/mayemo-ne-boyatisya-stvoryuvati-novi-precedenti-vistup-prezi-75293</a></div>
</article>


<article>
  <h2>Найближчі тижні війни будуть складними, але в нас немає жодної альтернативи, крім як боротись і перемогти – звернення Президента України</h2>
  <div class="badges"><span class="chip">UK</span> <span class="chip">2022-05-23</span></div>
  <p>Українці! Українки! Усі наші захисники й захисниці! Кожного дня, звертаючись до нашого народу, я наголошую, як тяжко і якою ціною дається оборона від російської агресії. Окупанти ведуть проти нас дуже жорстоку війну. Такої війни справді не було на Європейському континенті вже 77 років. Тотальної війни, коли ворог намагається знищити якомога більше людей та інфраструктури. Завершився розбір завалів у Десні на Чернігівщині. 87 загиблих. А це були тільки чотири ракети. Всього з 24 лютого російська армія завдала по Україні 1474 ракетні удари, застосувавши 2275 різних ракет. Абсолютна більшість – по цивільних об&#x27;єктах. За неповні три місяці було вже понад 3 тисячі авіаударів російських літаків та гвинтокрилів. Яка ще країна витримувала такий масштаб ударів? Щоразу, коли ми говоримо нашим партнерам, що нам необхідна сучасна протиракетна зброя, сучасна бойова авіація, ми даємо не просто формальний запит. Ми говоримо про те, що цей наш запит – це реальні життя багатьох людей, які не загинули б, якби ми отримали всю ту зброю, по яку звертаємося. До речі, сьогодні, спілкуючись з учасниками Давоського форуму, який розпочав роботу, я говорив зокрема й про це. Про необхідність надати Україні все те, що необхідно для порятунку життів наших людей. Усі наші партнери погоджуються з тим, що боротьба України у війні проти Росії – це захист спільних цінностей усіх країн вільного світу. Нашої спільної свободи. А якщо так, то ми маємо право розраховувати на повну й невідкладну допомогу, передусім зброєю. Кожні мої міжнародні переговори, кожне звернення до парламентів чи інших іноземних аудиторій обовʼязково стосується цієї тематики. І я вдячний усім тим партнерам, які допомагають і надають нам необхідне озброєння та боєприпаси, щоб долати ту перевагу, передусім у кількості техніки та озброєнь, яку має російська армія. Найтяжча бойова ситуація нині – на Донбасі. Бахмут, Попасна, Сєвєродонецьк – на цьому напрямку окупанти зосередили найбільшу активність на цей час. Вони влаштували там бійню й намагаються знищити все живе. Буквально. Ніхто не руйнував Донбас так, як роблять це зараз російські військові. І я вдячний усім нашим воїнам, які утримують позиції та мають хоробрість контратакувати. Сьогодні в Києві, у Маріїнському палаці, у Білій залі Героїв України я вручив ордени «Золота Зірка». Воїнам, а також рідним тих наших Героїв, які відзначені цією нагородою посмертно. Зокрема, сестрі матроса Віталія Скакуна. Він був сапером 137-го окремого батальйону морської піхоти 35-ї окремої бригади морської піхоти імені контр-адмірала Михайла Остроградського. Він загинув, виконуючи бойове завдання на півдні України. Завдяки його мужності та героїзму вдалося суттєво затримати наступ сил ворога, що переважали, і врятувати сотні життів наших військових. У цій війні – і з 24 лютого, і з 2014 року – морські піхотинці проявили себе надзвичайно хоробро. Вони були серед тих підрозділів, які героїчно обороняли Маріуполь. Вони брали участь у багатьох важливих битвах. І сьогодні, у День морської піхоти, я висловлюю щиру подяку всім, хто захищає державу у цих військах. Російські окупанти дуже стараються показати, що вони нібито не віддадуть захоплені райони Харківської області. Не віддадуть Херсонщину, окуповану територію Запорізької області й Донбасу. Десь наступають. Кудись підтягують резерви. Десь намагаються укріпити позиції. Найближчі тижні війни будуть складними. І ми повинні це усвідомлювати. Але в нас немає жодної альтернативи, крім як боротися. Боротися й перемогти. Звільнити нашу землю і наших людей. Бо окупанти хочуть забрати в нас не просто щось, а все, що в нас є. Включно з правом на життя для українців. Однак, щоб перемогти, ми маємо – кожен і кожна – працювати для цього. Зокрема й ті, хто в тилу. Допомагайте армії. Захищайте потреби нашої держави на всіх міжнародних майданчиках, до яких маєте доступ, у спілкуванні з іноземними журналістами, навіть просто з вашими друзями та знайомими за кордоном. Кожен голос має значення. Сьогодні, як і щодня, я працював, щоб тиск на Росію був посилений. Наші представники у Давосі працюють над тим, щоб Україна отримала більшу фінансову й гуманітарну підтримку. А для всіх дипломатів нашої держави абсолютний пріоритет – це зброя та боєприпаси для України. Увечері підписав указ про нагородження наших воїнів. Державними нагородами відзначений 161 військовослужбовець Збройних Сил України. З них 42 – посмертно. Вічна пам&#x27;ять кожному й кожній, хто віддав життя за Україну! Вічна слава всім, хто наближає нашу перемогу! Слава Україні!</p>
  <div class="source"><a href="https://www.president.gov.ua/news/najblizhchi-tizhni-vijni-budut-skladnimi-ale-v-nas-nemaye-zh-75325">https://www.president.gov.ua/news/najblizhchi-tizhni-vijni-budut-skladnimi-ale-v-nas-nemaye-zh-75325</a></div>
</article>


<article>
  <h2>Постачання Україні озброєння – це найкраща інвестиція у збереження стабільності у світі – звернення Президента Володимира Зеленського</h2>
  <div class="badges"><span class="chip">UK</span> <span class="chip">2022-05-24</span></div>
  <p>Міцний народе нашої найсміливішої країни! Усі наші захисники й захисниці! Завершився вже третій місяць нашої оборони. Це великий термін. Термін, якого не передбачали провідні розвідки світу. Цього навіть не допускали наші вороги. І це те, що спонукає світ зовсім по-іншому дивитися на нашу землю, на Україну. Це три місяці воєнних злочинів російських окупантів. Три місяці їхніх ударів, руйнувань, блокади. І три місяці масових подвигів наших людей, які захищають свою власну землю, свою власну країну. 15 тисяч 227 українців і українок відзначені державними нагородами. З них 12 тисяч 550 військовослужбовців Збройних Сил України. 1801 воїн Нацгвардії. 205 прикордонників. 182 поліцейських. 167 працівників Служби безпеки України. 138 представників Державної служби з надзвичайних ситуацій. 99 воїнів Головного управління розвідки. 38 працівників Держспецзвʼязку. А ще – працівники Управління держохорони, Служби зовнішньої розвідки, НАБУ, ДБР і Служби судової охорони, які також зробили внесок у нашу оборону. 155 українцям присвоєно звання Героя України, з них 75 – посмертно. 1016 населених пунктів України вже деокуповано. І кожна з таких цифр – це історія. Історія надзвичайної сміливості й самопожертви. Це героїчний захист Маріуполя. Це успіхи в битвах за Київ, за Чернігів, Суми й Харків. Це героїчна оборона на Донбасі. Це захист Одеси, Миколаєва та всього нашого півдня. Це протести та спротив у тих містах і тих громадах України, які нам ще належить звільнити. Маємо памʼятати завжди, що вистояли протягом цих трьох місяців завдяки десяткам тисяч подвигів усіх, хто захищає державу. І ціною десятків тисяч життів українок і українців, яких убили окупанти. Вічна памʼять усім, хто віддав своє життя за Україну! Сьогодні з Росії прозвучала чергова абсолютно неадекватна заява про те, що вони нібито спеціально «пригальмовують» наступальні дії. Що ж, після трьох місяців пошуку пояснення, чому їм не вдалося зламати Україну за три дні, вони не придумали нічого кращого, ніж стверджувати, що буцімто так і планували. Майже 30 тисяч убитих російських солдатів. Понад 200 збитих літаків. Тисячі втрачених російських танків, бронемашин та іншої їхньої техніки. Майже повністю витрачений російський боєзапас ракет. І це вони хочуть перекрити брехнею про те, що нібито воюють не на повну силу? Жалюгідно. І настане час, коли вони самі це визнають. Зараз на Донбасі ситуація вкрай складна. Фактично туди для наступу кинута вся потуга російської армії, яка в них ще залишилася. Лиман, Попасна, Сєвєродонецьк, Слов&#x27;янськ – окупанти хочуть зруйнувати там усе. Але в перехопленнях їхніх розмов ми чуємо, що вони чудово усвідомлюють: ця війна для Росії не має сенсу і що стратегічно у їхньої армії немає шансів. Але потрібен час і ще дуже багато надзвичайних зусиль нашого народу, щоб переломити їхню перевагу в кількості техніки та озброєнь. Я вдячний усім партнерам України, які допомагають. Але наголошую знову й знову: що довше триває ця війна, то більшою буде ціна захисту свободи не тільки для України, а й для всього вільного світу. Тому постачання Україні важкої зброї – реактивних систем залпового вогню, танків, протикорабельної та іншої зброї – це найкраща інвестиція у збереження стабільності в світі й у недопущення багатьох жорстких криз, які Росія ще планує чи вже спровокувала. Продовжуємо працювати над тим, щоб Україна після цієї війни отримала надійні гарантії безпеки. Зокрема, створена міжнародна консультативна група на чолі з Єрмаком та екс-генсекретарем НАТО Расмуссеном. До складу групи увійдуть провідні фахівці у сферах безпеки й оборони, дипломатії. Їхнє завдання – виробити такий формат гарантій, який справді працюватиме. Причому працюватиме не кілька місяців чи років, а протягом життя багатьох поколінь наших українців. Говорив сьогодні з Президентом Європейської ради Шарлем Мішелем. Наприкінці травня відбудеться важливе засідання Європейської ради, присвячене питанням допомоги Україні. Тож скоординували позиції. Зокрема й щодо посилення санкцій проти Росії. Також говорив з Премʼєр-міністром Канади Джастіном Трюдо. Передусім про оборонну підтримку України. Про подальшу політичну взаємодію й надання нашій державі всього обсягу допомоги, зокрема фінансової, яка так необхідна, щоб подолати окупантів. Провів нараду з керівниками й керівницями кримського напрямку нашої політики. Зокрема з Тамілою Ташевою, постійним представником Президента України в Автономній Республіці Крим. Російське вторгнення почалося саме з Криму. Це був далеко не перший пункт у переліку помилок російської держави щодо України, але перший доленосний для самої Росії. Саме з цього пункту пішли наступні, не менш доленосні помилки Росії, які всі разом призведуть до її історичного послаблення. І, звичайно, окупантам доведеться піти і з Криму також. Як і з Херсона, Мелітополя, Енергодара, Маріуполя та всіх інших міст і громад, де вони поки що зображають господарів. Господарями вони там точно не будуть. Я вдячний кожному й кожній, хто допомагає наближати цей час звільнення нашої території і мир. Вдячний усім нашим військовим, розвідникам, прикордонникам, саперам, рятувальникам, лікарям, медичним сестричкам, поліцейським, нацгвардійцям, звʼязківцям, дипломатам, волонтерам, журналістам, усім працівникам транспорту, Укрзалізниці, енергетики. Усім, хто забезпечує логістику. Усім, хто організовує евакуацію. Усім, хто відновлює життя на звільненій території. Усім, хто продовжує навчати школярів, навчати студентів. Кожному й кожній, хто зберігає бізнес, а отже, робочі місця для наших громадян. Усім, хто працює, рятує, допомагає й просуває українські інтереси у світі. Я вдячний усім, хто 24 лютого вирішив бути з Україною. Обовʼязково переможемо! Слава Україні!</p>
  <div class="source"><a href="https://www.president.gov.ua/news/postachannya-ukrayini-ozbroyennya-ce-najkrasha-investiciya-u-75361">https://www.president.gov.ua/news/postachannya-ukrayini-ozbroyennya-ce-najkrasha-investiciya-u-75361</a></div>
</article>


<article>
  <h2>Ті, хто радить Україні віддати Росії території, не хочуть бачити звичайних українців, які там живуть – звернення Президента Володимира Зеленського</h2>
  <div class="badges"><span class="chip">UK</span> <span class="chip">2022-05-25</span></div>
  <p>Українці! Українки! Усі наші захисники й захисниці! Цей день я розпочав зі спілкування з учасниками Українського сніданку, який відбувся в межах Давоського форуму. Хочу дещо сказати про те, чому я беру участь у таких заходах, і про те, що говорять інші, зокрема в Давосі цьогоріч. Світ виявився не готовим до української сміливості. До сміливості всіх наших людей, які не поступаються Росії та продовжують захищати нашу державу. Згадайте, як усе починалося 24 лютого, коли багато хто у світі навіть не вірив, що Україна зможе вистояти проти повномасштабної війни. Це ж було? Було. А чому це було? Не тому, що всі ці люди, хто сумнівався, однаково помилялися, коли оцінювали потенціал нашої держави. А тому, що багато хто з них і оцінювати не починав. Багатьом з них просто не хотілося брати до уваги Україну. Не було такої звички – брати до уваги Україну. Хоча в них є звичка брати до уваги Росію. Причому й тоді, коли для цього немає об&#x27;єктивних підстав. Для них це зручно. І справді звично. Часто дуже вигідно. Називати тих чи інших політиків Росії «героями Достоєвського», ніби це щось їм пробачає. Розповідати про нібито історичну сферу впливу Росії. І про нібито баланс у відносинах у Європі, який без Росії нібито неможливий. Хоч би що робила російська держава, знаходиться хтось, хто каже: давайте врахуємо її інтереси. Цьогоріч у Давосі це знову прозвучало. Попри тисячі російських ракет, які вдарили по Україні. Попри десятки тисяч убитих українців. Попри Бучу й Маріуполь тощо. Попри зруйновані міста. І попри побудовані російською державою «фільтраційні табори», у яких убивають, катують, ґвалтують і принижують, як на конвеєрі. Росія зробила це все у Європі. Але все одно в Давосі з глибокого минулого виринає, наприклад, пан Кіссинджер і говорить, що нібито треба віддати Росії шматок України. Щоб нібито не було відчуження Росії від Європи. Таке враження, що в пана Кіссинджера на календарі не 2022 рік, а 1938-й, і він думав, що говорить з аудиторією не в Давосі, а в тодішньому Мюнхені. До речі, в реальному 1938 році, коли родина пана Кіссинджера рятувалася з нацистської Німеччини, йому було 15 років, і він все чудово розумів. І від нього тоді не чули, що треба нібито адаптуватися до нацистів замість того, щоб рятуватися від них чи боротися з ними. Почали з&#x27;являтися й симптоматичні редакційні статті в деяких західних ЗМІ про те, що нібито Україна повинна прийняти так звані важкі компроміси, віддавши територію в обмін на мир. Можливо, у New York Times у 1938 році теж писали щось подібне. Але зараз, нагадую, все ж 2022 рік. І за всіма цими геополітичними міркуваннями тих, хто радить Україні щось віддати Росії, «великі геополітики» завжди не хочуть бачити звичайних людей. Звичайних українців. Мільйони тих, хто, власне, й живе на території, яку вони пропонують обміняти на ілюзію миру. Треба завжди бачити людей. І пам&#x27;ятати, що цінності – це не просто слово. Тому я й приділяю таку увагу міжнародним майданчикам, зверненням до парламентарів, до парламентів, до народів інших країн, спілкуванню з експертною спільнотою, з журналістами, зі студентами. Ми повинні зробити все можливе, щоб у світі з&#x27;явилася стійка звичка – брати до уваги Україну. Щоб інтереси українців не перекривалися інтересами тих, хто поспішає на чергове побачення до диктатора. Ось заради чого у мене в графіку завжди багато саме міжнародного спілкування. Вчора й сьогодні – Давос. Завтра – парламент Латвії. Післязавтра – Стенфорд та Індонезія. Далі – так само активно. Говорив з канцлером Австрії Негаммером. Поінформував його про ситуацію на Донбасі та в інших районах бойових дій. Подякував за підтримку. Домовилися, що Австрія візьме на лікування наших важкопоранених військових. Доволі предметно обговорили з паном канцлером взаємодію у європейській інтеграції України. Сьогодні також говорив з Президентом Ліберії. Головна тема розмови – це протидія продовольчій кризі, яку спровокувала Російська Федерація. Подякував за підтримку нашого суверенітету й територіальної цілісності, зокрема на майданчику ООН. Збройні Сили України, наша розвідка та всі, хто захищає державу, протистоять надзвичайно жорсткому наступу російських військ на сході. Подекуди ворог сильно переважає – технікою, кількістю солдатів. Російська влада ухвалила показове рішення – вони дозволили брати на контрактну службу людей старшого віку. Тобто молодих їм уже не вистачає, але бажання воювати все ж таки зберігається. Ще потрібен час, щоб відбити у них це бажання. Ще потрібна допомога партнерів, передусім зброєю для України. Повна допомога! Без винятків, без обмежень. Достатня, щоб перемогти. Ось про що говорять ті, хто справді цінує людей. І я вдячний усім, хто говорив про це зокрема і в Давосі. Хто говорить про це на сторінках ЗМІ й у столицях провідних держав. Попри тиск від усіх, хто застряг у ХХ столітті, коли інтересами народів справді часто торгували заради спроб задовольнити апетит диктаторів. Підписав сьогодні указ про нагородження наших героїв. 144 військовослужбовці Збройних Сил України відзначені державними нагородами, з них 17 – посмертно. І, звичайно, хочу привітати звʼязківців з їхнім професійним днем – Днем Державної служби спеціального зв’язку та захисту інформації України. Це одна з найбільш чутливих сфер у сучасній війні. Від якості вашої роботи, шановні зв&#x27;язківці, безпосередньо залежить наш спільний успіх. Усієї нашої держави. Своїм указом присвоїв військове звання бригадного генерала трьом полковникам Держспецзвʼязку. Вдячний кожному й кожній, хто захищає державу! Вічна пам&#x27;ять усім, хто віддав життя за Україну! Слава Україні!</p>
  <div class="source"><a href="https://www.president.gov.ua/news/ti-hto-radit-ukrayini-viddati-rosiyi-teritoriyi-ne-hochut-ba-75377">https://www.president.gov.ua/news/ti-hto-radit-ukrayini-viddati-rosiyi-teritoriyi-ne-hochut-ba-75377</a></div>
</article>


<article>
  <h2>Виступ Президента України Володимира Зеленського у Саеймі Латвії</h2>
  <div class="badges"><span class="chip">UK</span> <span class="chip">2022-05-26</span></div>
  <p>Шановна пані Спікер, пані Інаро! Шановний пане Прем&#x27;єр-міністре! Шановні депутати Саейми! Дорогий латвійський народе! Радий можливості звернутися до вас сьогодні й передусім подякувати за всю ту допомогу, яку Україна отримала від Латвійської Республіки та від багатьох звичайних громадян Латвії. Ви сприймаєте нашу боротьбу за свободу як вашу власну боротьбу. І це справді так, бо саме зараз і саме в нас, в Україні вирішується доля всіх нас, усіх європейців. Саме силою зброї у війні, яку розпочала Росія проти нашої держави, проти України, і водночас – проти свободи всіх своїх сусідів, визначається те, що домінуватиме у Європі протягом найближчих десятиліть. Або це буде справедливість для кожного народу, якої ми з вами хочемо. Або Росії вдасться зробити знову головними для різних народів слова «окупація», «репресії», «депортація». Я вдячний вам за рішучість, з якою ви стали на бік справедливості. Ще о 18-й вечора 23 лютого в Україну прибули «Стінгери» з Латвії. Зброя, яку ми отримали від вас, уже з перших годин повномасштабної агресії Росії почала рятувати життя наших людей. Поки багато інших вагалися, шукали відмовки, ви були серед тих, хто діяв. І продовжуєте зараз допомагати нам по максимуму. І в оборонній сфері, і підтримкою санкцій, і гуманітарною підтримкою, і надзвичайно теплим ставленням до наших громадян, які знайшли тимчасовий притулок у Латвії. Україна завжди памʼятатиме вашу допомогу. Я вдячний вам за це, вдячний за цю допомогу! Тож чому так сталося, що хтось рішуче обирає шлях дій і підтримки, а хтось робить усе, щоб реально не зробити нічого? Чому ті, хто не має великих ресурсів, може проявити велику сміливість, а деякі доволі потужні суб&#x27;єкти глобальних відносин не знаходять у собі й відсотка тієї потужності, яку маєте ви? Чому для них критика за боягузтво, подвійні стандарти, лицемірство і навіть звинувачення в прямому потуранні російській агресії цілком терпимі, тільки б залишитись осторонь і тільки б зберегти зв&#x27;язки з Росією? На ці запитання можна запропонувати різні відповіді. Звичайно, часто відповідь – це просто гроші. Є ті, хто просто шукає вигоди та здатен думати лише про прибутки, про відсотки й виписки з рахунків. Є й ті, хто марно сподівається, що зможе втихомирити Росію, якщо відмовчиться й не буде боротися з агресією по-справжньому. Але насправді це не вирішальні чинники. Вони – надбудова. Основа всього – зневага до цінностей. Є люди – і їх багато серед сильних світу цього – які вважають, що не всі народи мають значення. Які вважають, що про якийсь народ можна просто забути, щоб спробувати зберегти спокій. Хай і тимчасовий, хай ілюзорний. Хай ціною десятків тисяч убитих, сотень тисяч депортованих чи мільйонів позбавлених своєї батьківщини. Для них це нормально. Спокій ціною життя інших. Але це не має бути нормальним! У минулому – і навіть у дуже недалекому минулому – ця неповага до тих чи інших народів призводила до страшних і підступних змов і пактів, які позбавляли державності, руйнували кордони й розпалювали апетит до війни. Мільйони людей загинули через це. Життя цілих поколінь було отруєне. І здавалося, що принаймні Європа та західний світ зробили висновки з пережитого. Але зараз ми знову чуємо, що нібито треба віддати Росії те, що вона хоче. Нібито треба погодитися на те, що якісь народи можуть бути позбавлені частини зовнішньополітичних прав, бо якась, як кажуть, «історична сила» цього хоче. Цілком серйозно ведуться розмови про те, щоб провести якісь розмежувальні лінії по тілу суверенної держави, щоб нібито «умиротворити» агресора. І нібито потрібні поступки, поступки й знову поступки – звичайно, за рахунок держави, на яку напали, щоб агресор нібито милостиво зупинився. І це – про Україну, яка вже четвертий місяць обороняється у повномасштабній війні проти другої за потугою армії у світі. А що ж буде, якщо Росія піде війною проти держав, які мають менший внутрішній потенціал для оборони, ніж Україна? Чи допомагатиме світ таким державам? Чи їх здадуть взагалі без суперечок? І це не просто якісь міркування – це реальність. Це наша реальність. У Росії відкрито говорять про те, що Україною вони не обмежаться. Їм потрібні й держави Балтії, Польща та інші країни Європи. Саме тому ми повинні відновити повну повагу до базових цінностей на нашому континенті. Ми повинні абсолютно чітко й на всіх рівнях боротися за принцип: кожен народ має значення. Інтереси жодного з народів не можна проігнорувати, зрадити чи обміняти на щось у відносинах із тим, хто хоче поставити цей народ у залежність від себе. Коли цей принцип поважатимуть справді всі, на повну силу, тоді запрацює європейська єдність. І тоді в Росії не буде жодного шансу ані у війні проти України, ані у війні проти будь-якої іншої країни Європи. Коли Україні говорять, що нібито не варто давати нам усю зброю, необхідну для перемоги, мається на увазі насправді саме це – що нібито наш народ має менше значення, ніж інші народи, яким таку зброю вже надали або які можуть нею розпоряджатися. Коли нам кажуть, що ми маємо віддати частину нашої землі, бо це нібито «необхідний компроміс», то це означає, що наш народ вважають менш гідним того, щоб урахувати його інтереси. І тим більше коли нас просять ще «трішечки» почекати у приймальні Європейського Союзу – роки чи десятиліття, – не погоджуючись надати нам повноправне членство, а деякі ще сумніваються й щодо кандидатства для України, то це тільки підкреслює, що не працює принцип поваги до кожного народу. А повинен працювати. Бо якщо Росія піде війною, скажімо, на будь-яку державу, не дай Боже, Латвію, усім членам НАТО доведеться вирішувати, чи захищати Латвію. Якщо Росія спровокує якусь надзвичайну кризу на кордонах або всередині якоїсь країни Європейського Союзу, всім членам ЄС доведеться вирішувати, чи допомагати. І що ж вони зможуть вирішити, якщо поваги до кожного народу не буде? Ми маємо зробити все, щоб ніколи не довелося бачити очевидну відповідь на запитання, поставлене саме таким чином. Пані та панове! Першого березня на засіданні в Ризькому замку було ухвалене рішення нагородити мене орденом Вієстура першого ступеня – найвищою нагородою Латвійської Республіки. Це велика честь для мене. Але я сприймаю це як відзнаку не моєї особистої діяльності, а нашої спільної боротьби. Боротьби українського народу за незалежність. Боротьби латвійського народу за свободу у Європі. Боротьби усіх європейців, які справді поважають наші спільні цінності, за те, щоб Європа була справді сильною та справді об&#x27;єднаною. Нам потрібне це обʼєднання, щоб гарантувати безпеку і України, і кожної іншої держави, якій може загрожувати російська агресія. Нам потрібні сила та єдність Європи, щоб Росія заплатила за цю війну – заплатила повну ціну, зокрема через санкції та конфіскацію її активів. Відчувши ці втрати, вона повинна навчитися, що війна створює найбільші проблеми передусім агресору. Потрібно не тільки нарешті погодити шостий санкційний пакет проти Російської Федерації, включно з ембарго на нафту, нафтові суміші й нафтопродукти, а й готувати вже сьомий санкційний пакет з іще потужнішими пунктами обмежень для Росії за терор проти України. Як і Латвія, уся Європа має обмежити російську енергетичну зброю. Повністю. І, звичайно, нам потрібен повний потенціал Європи, щоб притягнути до справедливої відповідальності в компетентному суді всіх, хто організував і здійснює геноцид проти народу України. І я вдячний вашій державі, вашому Президенту пану Левітсу за ініціативи, які сприятимуть тому, що російські воєнні злочинці точно постануть перед судом. Пані та панове! Дорогий латвійський народе! Наші батьки сподівалися, що війна не вдарить по нашому поколінню. Що нам з вами не буде загрожувати те, що довелося винести попереднім поколінням. Окупація, репресії, депортація... Ми маємо все, щоб ліквідувати ці загрози. І, впевнений, зробимо це. Разом. І на основі наших цінностей. Палдієс, Латвія! Слава Україні!</p>
  <div class="source"><a href="https://www.president.gov.ua/news/vistup-prezidenta-ukrayini-volodimira-zelenskogo-u-saejmi-la-75385">https://www.president.gov.ua/news/vistup-prezidenta-ukrayini-volodimira-zelenskogo-u-saejmi-la-75385</a></div>
</article>


<article>
  <h2>Тиск на Росію – це питання збереження життів, а кожен день зволікання – це нові вбиті українці й нові загрози на континенті – звернення Президента України</h2>
  <div class="badges"><span class="chip">UK</span> <span class="chip">2022-05-26</span></div>
  <p>Українці! Українки! Усі наші захисники й захисниці! Рівно вісім років тому, 26 травня припинив роботу Донецький аеропорт. Досі збереглося повідомлення про це: «Увага! Із 7-ї ранку аеропорт «Донецьк» тимчасово призупиняє обслуговування рейсів. Про відновлення роботи аеропорту буде повідомлено додатково». Того дня, мабуть, ніхто взагалі не передбачав, як будуть розвиватися події на Донбасі протягом цих років. А потім – і в усій Україні після повномасштабного вторгнення. Ніхто не передбачав, наскільки і як затягнеться слово «тимчасово» в цьому оголошенні про зупинку аеропорту. Але й того дня, і в будь-який день потім, і сьогодні можна впевнено сказати дві речі. Перше. Україна завжди буде незалежною державою, і її не зламати. Питання лише в тому, яку ціну доведеться заплатити нашому народу за свою свободу, а Росії – за цю безглузду війну проти нас. І друге. Катастрофічне розгортання подій все ж таки можна було б зупинити, якби світ поставився до ситуації в Україні як до своєї ситуації. Якби сильні світу цього не загравали з Росією, а реально натиснули заради припинення війни. Ось просто погляньте на ситуацію зараз. Скільки вже тижнів Європейський Союз намагається узгодити шостий пакет санкцій проти Росії. Поки вона отримує від європейців майже по мільярду євро на день за постачання енергоресурсів. Звичайно, я вдячний нашим друзям, які просувають нові санкції. Але звідки взялося стільки могутності в тих, хто блокує шостий пакет? Чому їм досі дозволено мати стільки могутності, зокрема й у внутрішньоєвропейських процедурах? Скільки вже тижнів світ не наважується заблокувати російську банківську систему – усі банки без винятку, щоб позбавити агресора змоги фінансувати не тільки війну проти нас, а й політику створення розколів і криз повсюди у світі. Скільки вже часу ми боремося, щоб Україні надали всю зброю, яка необхідна, щоб змінити характер боїв і почати рухатися швидше й більш упевнено до вигнання окупантів. Усю зброю, включно з MLRS. З тими системами, які реально необхідні, щоб зупинити цю агресію. Ми впевнені, що завдяки нашим зусиллям ми все ж таки будемо почуті. За час із 26 травня 2014 року і тим паче з 24 лютого цього року й до сьогодні було безліч можливостей у тих, хто справді має для цього силу, щоб поставити крапку і сказати: тепер Росія справді відчує повну ціну за те, що вона робить проти України, проти європейської єдності і проти свободи як такої. Теперішній наступ окупантів на Донбасі може зробити цей регіон безлюдним. Попасну, Бахмут, Лиман, Лисичанськ, Сєвєродонецьк вони хочуть перетворити просто на згарище. Як Волноваху, як Маріуполь. У містах і громадах ближче до кордону Росії, в Донецьку, в Луганську вони збирають усіх, кого можуть, щоб заповнити місце убитих і поранених в окупаційному контингенті. Усе це, включно з депортацією наших людей і масовими вбивствами цивільних, – очевидна політика геноциду, яку здійснює Росія. Сьогодні знову окупантами був обстріляний Харків. На цей час у переліку загиблих – дев&#x27;ять людей. 19 поранених. Усі мирні мешканці. Вбиті дитина (п&#x27;ять місяців) і батько. Мати в тяжкому стані. Серед поранених у Харкові також дівчинка дев&#x27;яти років. Знову ракетні удари – Сумщина, знову-таки Донбас. Знову значна активізація артилерії окупантів у Запорізькій області. Знову їхні намагання вгризатися в землю на півдні країни. Тиск на Росію – це буквально питання збереження життів. І кожен день зволікання, слабкості, різних суперечок чи пропозицій «умиротворити» агресора за рахунок жертви – це нові вбиті українці. І це нові загрози для всіх на нашому континенті. Звернувся сьогодні до парламенту й народу Латвії. Подякував за допомогу, яку Україна отримала, зокрема оборонну. І за ту допомогу, яку Латвійська держава й латвійський народ надають зараз. Якби у всіх у світі була така ж рішучість у захисті нашої спільної свободи, як у Латвії та інших партнерів, які не вагаються, то просто не було б усього того зла, яке російська держава наробила Україні, Європі та світу. Говорив сьогодні з Прем&#x27;єр-міністром Нідерландів Марком Рютте. Поінформував про ситуацію на полі бою, про посилення активності окупантів. Обговорили, як можна адекватно посилити спроможність України оборонятися й відбивати ці атаки. Підписав новий указ про нагородження наших героїв. 180 військовослужбовців Збройних Сил України відзначені державними нагородами, з них 28 – посмертно. Загальна кількість нагороджених станом на цей день – вже понад 16 тисяч. Якщо точно – 16 тисяч 44. За 92 дні. Але зрозуміло, що подвигів і звитяг наших оборонців у сотні й сотні разів більше. Я вдячний усім, хто тримає оборону. Хто допомагає армії і всім нашим захисникам і захисницям. І наостанок. Зазвичай цими днями у травні ми відзначаємо останній дзвоник у школах і вітаємо хлопців і дівчат із початком нового етапу в житті. Відверто кажучи, світлішого етапу, ніж дитинство. Бо нарешті в житті з&#x27;являються можливості. Дорослі можливості. Але при цьому дитинство ще остаточно не закінчується. Цьогоріч в Україні немає цієї нашої традиційної шкільної святковості. І це зрозуміло. Такий час. Така ситуація. Та й не в усіх школах України навчання в цьому році завершується саме в травні. Та й не всі випускники зараз на території нашої держави. Але що незмінно – яким би не був час і якою б не була ситуація – треба не втрачати свої можливості. Треба боротися. Треба розвиватися. Треба захищати свою свободу й уміти користуватися цією свободою. А отже, треба бути освіченими і сміливими. Не втрачати жодного дня у житті. Знати, для чого проживаєш день. І обов&#x27;язково вірити в Україну. Бо тільки тут для українців і українок найбільше шансів для успіху. А особливо – після нашої перемоги. Яку ми обов&#x27;язково здобудемо. І обов&#x27;язково приберемо словосполучення «тимчасово окуповані» щодо нашої землі, яка стане назавжди звільненою. Як би не було складно. Вічна слава всім, хто став на захист України! Вічна памʼять кожному й кожній, чиї життя забрали окупанти. Слава Україні!</p>
  <div class="source"><a href="https://www.president.gov.ua/news/tisk-na-rosiyu-ce-pitannya-zberezhennya-zhittiv-kozhen-den-z-75393">https://www.president.gov.ua/news/tisk-na-rosiyu-ce-pitannya-zberezhennya-zhittiv-kozhen-den-z-75393</a></div>
</article>


<article>
  <h2>Розв&#x27;язана Росією війна проти України впливає на глобальну ситуацію – звернення Президента України до співтовариства Foreign Policy Community of Indonesia (FPC)</h2>
  <div class="badges"><span class="chip">UK</span> <span class="chip">2022-05-27</span></div>
  <p>Шановні пані та панове! Вдячний за можливість звернутися до вас сьогодні й за спілкування, яке нас очікує. Сподіваюся, що ця розмова наблизить розуміння того, як не допустити розгортання масштабних криз у багатьох регіонах світу. А світ зараз справді перебуває на порозі одразу декількох криз. Моя країна, Україна, є одним із найбільших і абсолютно сумлінним експортером продовольства. Щороку ми експортуємо десятки мільйонів тонн зернових та іншої агропродукції. Наші виробники забезпечують високе місце України у світових топах з експорту пшениці, кукурудзи, олії. Але вже четвертий місяць український експорт заблокований через розв&#x27;язану Росією повномасштабну війну проти нашої держави на нашій території. Росія перекрила доступ до наших портів на Чорному морі й окупувала нашу частину берега Азовського моря. Внаслідок цієї військової блокади закрита більшість традиційних маршрутів української торгівлі. Наразі 22 мільйони тонн зернових в Україні перебувають у сховищах. Ми не можемо направити їх на світовий ринок, де вони необхідні саме зараз, у цей час. Уже відчувається, що ціни на зернові, а згодом і на інше продовольство можуть катастрофічно зрости. І вже урядам країн – експортерів продовольчих товарів доводиться ухвалювати рішення щодо закриття експорту тієї чи іншої агропродукції зі своїх країн, щоб якось втримати внутрішні ціни від вибухового зростання й захистити власне споживання. За оцінкою ООН, цього року голод у світі додатково охопить близько 40-50 мільйонів людей. Вважаю таку оцінку консервативною. Голод не приходить сам. Разом з ним завжди йде також і політичний хаос, який ще більше погіршує ситуацію, руйнує соціальне життя та створює ще більш небезпечні умови для звичайних людей. Вже в липні, коли в багатьох країнах закінчаться запаси торішнього врожаю, стане очевидним, що катастрофа справді наближається. Просто погляньте на ціни в магазинах зараз: їхнє зростання – це провісник того, що обов&#x27;язково вдарить по людях, якщо нічого не зміниться, якщо ми не зможемо нічого змінити. Це провісник злиднів для бідних і збідніння для середнього класу. Тільки уявіть, яким політичним хаосом це може закінчитись у певних регіонах. І це я навів лише один аспект того, як війна, розв&#x27;язана Росією, впливає на увесь світ. А таких аспектів, окрім загрози голоду й хаосу, насправді багато. Сам факт морської блокади України Росією є не менш дестабілізаційним для співжиття у світі. Це не просто акт агресії однієї держави проти іншої. Блокада наших портів – це своєрідне навчання для інших потенційних агресорів, які хочуть підкорити сусідів чи забрати їхню територію. Якщо Росії вдасться безкарно пройти через це у війні проти України, то інші держави побачать, що морська блокада – це нібито допустимий інструмент тиску в сучасному світі. А отже, жоден із торговельних маршрутів на морі й жодна країна після цього не будуть у безпеці. Беремо третій аспект – характер війни, як її веде російська держава проти нас. За час із 24 лютого цього року російська армія застосувала проти України вже 2 тисячі 400 різних ракет. Абсолютну більшість – по цивільній інфраструктурі. По підприємствах, по складах, зокрема по складах з продовольством, по житлових будинках, по залізниці. До речі, це також суттєво з точки зору продовольчої безпеки. Ми прагнемо не допустити розгортання продовольчої кризи. Ми працюємо над переведенням нашого експорту на нові маршрути – наскільки це можливо в умовах війни, щоб постачати зерно на світовий ринок залізницею через європейські порти. Звичайно, це може бути менший обсяг експорту, ніж через Чорне море. Але й ці наші намагання Росія пробує зірвати, коли знищує ракетами залізничні мости, вокзали, логістичні центри. Десятки українських міст і сотні селищ зруйновані вщент через обстріли з російської авіації та артилерії. Це просто руїни. Чорні, випалені, порожні міста. За три місяці російські бойові літаки вже понад 3 тисячі разів з&#x27;являлись у нашому небі. І немає таких об&#x27;єктів, які б вони намагалися не бомбардувати. Зруйновано більш як 600 закладів охорони здоров&#x27;я – лікарень, пологових будинків, поліклінік, амбулаторій. Майже дві тисячі освітніх об&#x27;єктів – це університети, школи, дитячі садочки. У різних регіонах України спалені чи пошкоджені російськими обстрілами десятки релігійних обʼєктів – церкви, мечеті, інші місця зустрічей релігійних громад. Тільки вчора й тільки в одному нашому місті, у Харкові, внаслідок російських артилерійських ударів загинули 9 людей. Серед них – п&#x27;ятимісячна дитина та її батько. Дитину, яка була на руках у батька, вибухом відкинуло на дах підʼїзду будинку. Її навіть знайшли не одразу. Мати була важко поранена. Російські військові обстріляли звичайні житлові квартали. І це – щоденна реальність нашої країни з 24 лютого. Але російське вторгнення в Україну почалося набагато раніше. Ще у 2014 році Росія захопила наш півострів Крим і розпочала війну на Донбасі – у двох регіонах нашої держави. Вісім років ця війна залишалася локальною, поки в Москві не ухвалили рішення піти в наступ проти всієї нашої держави. У чому сенс цієї війни для Росії? Вони говорять про це відкрито. Російське керівництво вважає, що Україна має бути колонією Росії. А українці? Якщо народ не хоче підкоритися, то його вирішено знищити. Також окупанти депортують наших людей на територію самої Росії та розселяють у різних віддалених регіонах. Кількість таких депортованих українців – сотні тисяч. І це також один зі способів підкорення народу. Насправді вражає, з якою відвертістю Росія намагається повернути у світове життя порядки тих старих часів, коли колонізатори та імперії навʼязували свою політику чи своє панування іншим народам. Четвертий аспект – це ставлення російських окупантів до людей на захопленій території. Маємо досвід Криму, який з 2014 року перебуває під контролем Росії як окупанта. І був перетворений на одне з найбільш небезпечних місць у Європі. І для всіх, хто цінує свободу, і для корінного народу Криму – кримських татар, і для мусульман на півострові. Не буває жодного тижня – я підкреслюю це, жодного тижня за вісім років – щоб не надходили новини про нові репресії чи судилища проти тих, хто не влаштовує окупантів. Як наслідок – ви не знайдете у Європі іншого місця, ніж окупований Росією Крим, де так безкарно й так масово репресують мусульман та всіх інших, хто просто хоче жити своїм вільним життям. Як можна це не бачити або ігнорувати? Це ж відбувається на очах в усього світу! І п’ятий аспект – уже давно не було такого ризику застосування зброї масового ураження. Російські державні пропагандисти відкрито погрожують ядерною зброєю. Світові політики готуються до можливості застосування Росією так званої тактичної ядерної зброї або хімічної зброї, біологічної зброї. Що це означає для світу? Передусім це може призвести до зміни ставлення різних держав до зброї масового ураження. Якщо Росія безкарно вдається до ядерного шантажу, то різним силам у світі може здаватися логічним, щоб і собі набути ядерної зброї. Сказати, що це небезпечно для всього світу, – це нічого не сказати. Україна зробила найбільший внесок у ядерне роззброєння, віддавши третій за потужністю ядерний арсенал. Це відбулось у 1990-х роках. Зараз Росія всупереч своїм документально зафіксованим зобовʼязанням гарантувати безпеку України після відмови нашої держави від ядерного статусу веде проти нас загарбницьку, колонізаторську війну. І при цьому погрожує ядерною зброєю. Хто ж після цього може повірити в ідею ядерного роззброєння? І як після цього надійно гарантувати довгострокову безпеку тим регіонам, які обирають для себе без&#x27;ядерний статус? Ще півроку тому навіть уявити було неможливо, що такі питання постануть. Але тепер це також один із наслідків російської агресивної політики. Пані та панове! Я навів вам лише п&#x27;ять аспектів того, як розв&#x27;язана Росією війна проти України впливає на глобальну ситуацію. Впевнений, ви усвідомлюєте, що таких аспектів значно більше. Це наймасштабніша війна у Європі з часів Другої світової. І сьогодні ніхто не спрогнозує на сто відсотків, яких негативних аспектів для світу точно не буде від цієї війни. Що швидше цю війну вдасться закінчити, то краще буде для кожного народу. Не тільки для нас. Що швидше будуть розблоковані наші порти, то скоріше зупиниться розгортання продовольчої кризи, бо зможемо відправити на світовий ринок і наші запаси, і новий врожай. Який цьогоріч, до речі, все ж буде меншим, оскільки російські війська свідомо мінували поля та знищували аграрну техніку. Вважаю, що Росія свідомо зробила ставку на продовольчу кризу. Щоб збільшити залежність інших країн від себе та щоб доступ до продовольства став ще одним чинником тиску в глобальній політиці. Що швидше будуть звільнені наші землі від окупантів, то надійніше будуть захищені люди всюди у світі. Захищені від агресивних бажань тих, хто хоче проводити колоніальну політику, як у старі часи. Якщо світ справді буде обʼєднаним і чесним щодо цієї агресії Росії проти нашої суверенної держави, то швидкість припинення цієї війни вимірюватиметься тижнями. Тижнями, навіть не місяцями. Я вдячний лідеру вашої країни, Президенту Індонезії, за запрошення на саміт «Великої двадцятки» восени. Я прийняв це запрошення. І я вірю в те, що до саміту восени світ розв&#x27;яже всю цю велику проблематику. Маємо не допустити масштабного голоду. Маємо зупинити масові вбивства та репресії. Маємо назавжди відучити будь-які держави світу від ядерного шантажу та загравання із загрозою від хімічної чи біологічної зброї. І я вірю, що на цьому саміті будуть тільки держави-друзі, держави-партнери, і не буде будь-яких окупантів. Прошу всіх індонезійців молитися за мир в Україні, за народ України і за те, щоб мудрості світу вистачило, щоб урятувати людство від наявних загроз. Дякую вам за увагу! Слава Україні!</p>
  <div class="source"><a href="https://www.president.gov.ua/news/rozvyazana-rosiyeyu-vijna-proti-ukrayini-vplivaye-na-globaln-75401">https://www.president.gov.ua/news/rozvyazana-rosiyeyu-vijna-proti-ukrayini-vplivaye-na-globaln-75401</a></div>
</article>


<article>
  <h2>Українці й американці стали значно ближчими: ми однаково розуміємо слово «свобода» – звернення Президента України до спільноти Стенфордського університету</h2>
  <div class="badges"><span class="chip">UK</span> <span class="chip">2022-05-27</span></div>
  <p>Шановні пані та панове! Дорогі друзі! Це справді честь – удруге звертатися до вашої спільноти, спільноти Стенфордського університету – до студентів, викладачів, усіх американців, усіх американок, які хвилюються за Україну та співпереживають нашій боротьбі за свободу. Я вдячний вам за вашу зацікавленість і за таку кількість щирих, небайдужих, світлих поглядів, яку я бачу зараз, бачу сьогодні. Я бачу перед собою людей, саме людей, які не в бронежилетах, не в касках. Ви не перебуваєте в бомбосховищах. Серед вас немає поранених унаслідок ворожих обстрілів. Я дуже радий за вас. І цю нашу зустріч не зможе перервати сигнал повітряної тривоги, бо Каліфорнії не загрожують російські ракети. Але, на жаль, в Україні не так. З вересня минулого року, коли я вперше був у Стенфорді під час візиту до Сполучених Штатів, дуже багато змінилося. Але, з іншого боку, дуже багато залишилося таким, як раніше. Як я тоді й казав, Україна – це країна, де можливо все. Так і було. Але тепер усьому світу відомо, що в Україні можливо навіть те, про що інші багато років просто боялися подумати. Україна – це країна, яка знищила міф про надзвичайну потужність російської армії. Армії, яка нібито за кілька днів могла б завоювати всіх, кого хоче. Але Україна – це країна, у якій російська армія продовжує вести війну, яку не хоче закінчувати. Зараз Росія намагається окупувати всю державу. Але ми відчуваємо в собі достатньо сил, щоб думати про майбутнє України, яка є й буде відкритою для світу. Між вереснем минулого року і травнем цього року наше суспільство пережило стільки, що я не побажав би жодному іншому народу. І нам ще належить пройти новий шлях від травня цього року і, скажімо, до нового вересня. Я знаю, що цей шлях буде дуже складним. Дуже болісним. Це буде шлях, на якому молоді люди дивитимуться не на викладачів в університетах і не на своїх друзів з мирного життя, як це робите ви. А на побратимів в окопах. І на ворогів, яких видно в приціл чи на відео з безпілотника розвідки. Але я знаю також, що для України на цьому шляху обовʼязково настане етап, за яким почнеться мир. Зараз я використовую слова, які кожен і кожна з вас читають і дуже часто чують в засобах масової інформації, в книгах: «боротьба за свободу», «міф», «російська армія», «війна», «пережили», «окопи», «шлях», «мир». Кожне з цих слів нібито одразу зрозуміле. Але чи всю їхню глибину ви відчуваєте зараз? Учора російські війська знову обстріляли найбільше місто сходу нашої країни – Харків. З реактивної артилерії та спеціальних гармат, які називаються «Піон». Це важка артилерія – великої дальності й потужності. Ось із цієї зброї російська армія обстріляла вчора звичайні житлові квартали Харкова. Просто будинки. Там не було жодного військового об&#x27;єкта. Унаслідок цього та інших обстрілів за вчорашній день у Харкові були вбиті 9 людей. Мирні мешканці. Під обстріл потрапила і родина з маленькою дитиною, їй було п&#x27;ять місяців. Батько загинув. Дитина загинула. Мати важко поранена. Ми отримуємо такі чи схожі повідомлення вже 93 дні – з 24 лютого і вісім років – з 2014 року. Ось так в Україні. Кожному й кожній, хто навчається у Стенфорді, однаково добре знайоме запитання: what matters most to you and why? Щоб навчатись у вашому університеті, потрібно написати есе – відповідь на це запитання. І я впевнений, що за роки існування Стенфорду було написано дуже багато блискучих есе. Я впевнений, що й за останні вісім років було багато блискучих студентів і студенток вашого університету. Мабуть, серед них були й ті, хто пережив війну. І їхні відповіді на це запитання – what matters most to you and why? – напевно суттєво відрізнялися від відповідей тих, кому пощастило жити в мирі. І зараз я кажу не про якість тексту. Я кажу про глибину відчуття слів. Конкретною людиною. Після початку повномасштабної війни ми в Україні проводимо особливу церемонію нагородження наших захисників і захисниць. Тих, хто відзначився найбільше. І кому присвоєне звання Героя України. Як особливу пошану саме в тій залі президентської резиденції, де зазвичай зустрічали найвищих посадових осіб іноземних держав, які прибували в Україну з візитом – президентів і голів урядів, – я сьогодні вручаю Героям України орден «Золота Зірка». Або віддаю орден рідним Героя, якщо це звання присвоєне посмертно. Нещодавно був нагороджений один із наших льотчиків. Пілот бойової авіації. Один з найкращих. Він загинув у боях за Україну. Коли я віддавав його «Золоту Зірку» його дружині, я сказав їй слова співчуття. Співчуття, що він пішов із життя. І у неї на очах виступили сльози. Вона відповіла, що він не пішов. Що він 30 років був у небі. І зараз залишився в небі. І в мене виступили сльози. Я відчув, що смерть не підкорила цих людей, цю родину. Він залишився в небі. Він для неї – живий. І так буде завжди в цій родині. І всі ці слова – «небо», «життя», «смерть», «Герой» – для нього, для неї, для мене, для вас – вони різні. Своєю глибиною. Хоча ці слова звучать однаково для нас із вами. І ось ця глибина, ось ця дистанція у відчуттях – вона насправді сьогодні важить дуже багато. Вона пояснює, наприклад, те, чому ми й зараз, на 93-й день війни змушені говорити про посилення санкцій проти Росії, яке буде достатнім, щоб ця держава нарешті почала реально шукати мир, хоча б думати про нього. Вона пояснює, чому так іноді довго й складно нам домовлятися з партнерами про постачання саме тієї зброї, яка необхідна для звільнення нашої землі. Хоча вони хочуть допомагати. Тому для мене ось це запитання, у відповідь на яке вам потрібно було писати есе, відчувається інакше, трішки інакше. Бо насправді саме на це запитання я відповідаю дуже довго – більше, ніж 93 дні, коли намагаюся дати своїй країні все необхідне, щоб ми могли вистояти, захистити нашу свободу і зрештою перемогти. What matters most to me and why? Не знаю, чи відповідали колись на це запитання чинні президенти держави, що воює за свою свободу. Але ось моя відповідь. Прагматична. Зброя, яка дасть змогу подолати технічну й кількісну перевагу російської армії. Санкції, які дадуть змогу зупинити потік грошей на російський терор. Фінанси, які дадуть Україні змогу зберігати соціальну нормальність, поки триває війна. Блокування й конфіскація усіх російських активів, які є в іноземних юрисдикціях і які мають бути спрямовані на відбудову всього, що зруйнувала російська армія. Справедливий трибунал для всіх воєнних злочинців, які вбивали, катували, ґвалтували й депортували наших громадян. Оновлена дієва архітектура безпеки, яка не допустить нових воєн у світі. І обов&#x27;язково – повне відновлення мирного життя у нашій країні. Щоб наші люди, наші студенти і студентки, як і ви зараз, могли спілкуватися вільно і в повній безпеці з президентами демократичних держав. Щоб українці та українки могли не думати, як і ви зараз, де бомбосховище. І щоб їм не потрібно було знати, як взагалі звучить сигнал повітряної тривоги. І я вдячний усім нашим друзям у світі, хто робить так, щоб ці слова та їхня глибина звучали однаково для кожного й кожної, від кого залежать рішення про допомогу Україні. Багато українців нещодавно дізналися про одного нашого хлопця. Дитину з Маріуполя, з міста, яке було повністю зруйноване російськими ударами. Цей маленький хлопчик в евакуації був дуже вдячний усім, хто прихистив його родину та інших мешканців Маріуполя. Він дуже хотів хоч якось віддячити тим, хто допомагає. Він запрошував усіх до себе в гості. Він сказав: приїжджайте наступного літа до нас, в Маріуполь. І каже: так, міста немає... але море лишилося! І ця історія – вона про життя. Яке обов&#x27;язково перемагає. І яке насправді matters most для кожного й кожної. І ця історія – про людину, яка залишається щирою та вдячною навіть у найстрашніших обставинах, бо це вільна людина. І я вірю, що українці, пройшовши цю війну, залишаться саме такими. Щирими, вдячними й вільними. І я впевнений, що після цієї війни дещо зміниться у відносинах між вами, між американським народом, і нами. Вже змінюється. Ми стали значно ближчими у наших відчуттях. Ми точно знаємо про себе, що маємо на увазі одне й те саме, коли говоримо слово «свобода». Коли я повернувся в Україну минулого вересня, я був дуже окрилений. Я думав про те, скільки всього ми зможемо зробити разом. Але зараз я відчуваю схоже піднесення. Тому що бачу ваші очі й вірю: багато хто з вас буде в Україні й допомагатиме у нашій відбудові після війни, бо це найбільший проект захисту свободи, у якому ваше покоління може взяти участь. Наші міста зруйновані. Наше море поки заблоковане. Але ми залишаємося вільними. І наостанок. 24 лютого почалася повномасштабна війна проти України, коли 18-річні російські хлопці, військові, зайшли в нашу країну, зайшли в домівки наших людей. Щоб убивати, катувати, ґвалтувати. Це складно зрозуміти – для чого? Складно. А рівно за три місяці, 24 травня, на іншому боці земної кулі, в Техасі, 18-річний хлопець зайшов у звичайну школу, щоб убити 19 дітей і двох дорослих. Це неможливо зрозуміти взагалі. Це трагедія. І ми живемо у страшний час, коли американці висловлюють співчуття українцям через смерті на війні, а українці висловлюють співчуття американцям через смерті у мирі. Прийміть мої співчуття. Щодня треба не просто ставити собі ще одне питання, а обов&#x27;язково знаходити на нього відповідь: who matters most and why? Це для мене головне запитання: who matters most and why? Бережіть себе, своїх рідних, близьких, друзів. Бережіть світ. Дякую, Америко! Слава Україні!</p>
  <div class="source"><a href="https://www.president.gov.ua/news/ukrayinci-j-amerikanci-stali-znachno-blizhchimi-mi-odnakovo-75421">https://www.president.gov.ua/news/ukrayinci-j-amerikanci-stali-znachno-blizhchimi-mi-odnakovo-75421</a></div>
</article>


<article>
  <h2>Якщо окупанти думають, що Лиман чи Сєвєродонецьк будуть їхніми, то вони помиляються; Донбас буде українським – звернення Президента України</h2>
  <div class="badges"><span class="chip">UK</span> <span class="chip">2022-05-27</span></div>
  <p>Незламний народе нашої найсміливішої країни! Усі наші захисники й захисниці! Сьогодні хочу розпочати це звернення зі слів подяки всім, хто працює в екстреній медичній допомозі. Сьогодні їхнє професійне свято. Це люди справді незламні, справді сміливі, справді віддані добрій справі. Неможливо навіть порахувати, скільки життів врятували працівники «екстренки». Якими б не були умови, яким би не був час, вони завжди виконують свою роботу. Я вдячний кожному й кожній за справді швидку допомогу та реально самовіддану роботу. Вдячний за роботу в час пандемії. Вдячний, що зараз, у час повномасштабної війни, люди мають доступ до швидкої і в районах бойових дій. Вдячний за справжній героїзм, який проявляється всюди, який проявляють і фельдшери, і водії. На жаль, ця війна забрала й життя тих, хто робив усе, щоб урятувати інших. Вічна їм памʼять! Сьогодні представники нашої держави – Прем’єр-міністр і міністр охорони здоровʼя – вручили нагороди працівникам екстреної медичної допомоги. І це той мінімум, який держава може зробити, щоб відзначити те, що вони роблять. Але обов’язково буде й максимум. До цієї війни, до 24 лютого, ми робили все, щоб підняти забезпечення «екстренки» та її працівників на достойний рівень. І ми обовʼязково продовжимо цю політику, коли дійдемо до миру для нашої країни. Провів сьогодні нараду з Кабінетом Міністрів. Заслухав доповіді з широкого кола питань. Очікую від урядовців більшої активності. Зокрема, щодо подолання дефіциту пального, який утворився через російські удари по нафтопереробному заводу в Кременчуку і по нафтобазах у різних регіонах держави. І щодо забезпечення робочих місць для наших людей. І щодо інших важливих економічних питань. Продовжую збирати для нашої боротьби якнайширшу міжнародну підтримку. Сьогодні звертався до політичної та експертної спільнот Індонезії. Говорили про загрози, які Росія створила для кожної країни у світі зараз. Чого варта одна лише продовольча криза. Коли через російську блокаду наших портів на ринку очевидно не вистачає продовольства. А отже, провокується зростання цін. А отже, провокується політичний хаос у тих країнах, які найбільше залежать від нашого експорту. Вдячний індонезійцям за розуміння наших аргументів, нашої країни та підтримку в протистоянні таким кризам, які провокує Росія. Поспілкувався сьогодні зі студентами Стенфордського університету. Це один з провідних світових вишів. Було приємно побачити українських студентів і студенток, які там навчаються. Було приємно також почути, наскільки щиро й повно американська студентська спільнота усвідомлює, що ми в Україні боремось за нашу спільну свободу – одну на всіх у світі. Запросив студентів Стенфорду після завершення навчання приєднатися до реалізації проекту відбудови України. Бо це справді буде найбільший проект із захисту свободи для їхнього покоління. Говорив сьогодні з Премʼєр-міністром Італії Маріо Драґі. І про те, як не допустити подальшого розгортання продовольчої кризи. І про постачання пального в Україну – ця тема обов’язково є в усіх моїх контактах з європейськими партнерами. І про оборонну підтримку для нашої держави. Звичайно, детально обговорили ситуацію на полі бою. Складну ситуацію на Донбасі. Як і передбачалося, дуже важка ситуація. Окупанти намагаються хоча б до ста днів війни досягнути тих цілей, які сподівалися реалізувати вже за перші дні після 24 лютого. Тому вони зосередили на Донбасі максимум артилерії, максимум резервів. Там і ракетні удари, і авіація – все. Захищаємо нашу землю так, як дає змогу наявний на сьогодні оборонний ресурс. Ми робимо все для того, щоб посилити його. І посилимо. Якщо окупанти думають, що Лиман чи Сєвєродонецьк будуть їхніми, то вони помиляються. Донбас буде українським. Тому що це – ми, це наша сутність. І навіть якщо Росія принесе туди всюди руйнацію і страждання, ми все одно відновимо кожне місто й кожну громаду. І там немає й не буде жодної реальної альтернативи нашим українським прапорам. Як і завжди, підписав сьогодні указ про нагородження наших військових. Державними нагородами відзначені 198 військовослужбовців Збройних Сил України, чотири з них – посмертно. А також 27 військовослужбовців Головного управління розвідки. Вічна слава всім, хто виборює нашу незалежність! Вічна памʼять кожному й кожній, хто віддав своє життя за Україну! Слава Україні!</p>
  <div class="source"><a href="https://www.president.gov.ua/news/yaksho-okupanti-dumayut-sho-liman-chi-syevyerodoneck-budut-y-75433">https://www.president.gov.ua/news/yaksho-okupanti-dumayut-sho-liman-chi-syevyerodoneck-budut-y-75433</a></div>
</article>


<article>
  <h2>Терор став сьогодні фактично єдиною формою дій Росії і щодо України, і щодо Європи – звернення Президента Володимира Зеленського</h2>
  <div class="badges"><span class="chip">UK</span> <span class="chip">2022-05-28</span></div>
  <p>Українці! Українки! Наші захисники й захисниці! Завершився 94-й день повномасштабної війни. Ситуація дуже складна. Особливо в тих районах на Донбасі й на Харківщині, де російська армія намагається вичавити хоча б якийсь результат для себе. Ключові напрямки боротьби на фронті – це, як і раніше, Сєвєродонецьк, Лисичанськ, Бахмут, Попасна та інші міста, на яких зосереджений російський наступ. Але наша оборона тримається. Там невимовно складно. І я вдячний усім, хто витримує цей натиск окупантів. Щоденно працюємо над посиленням нашого захисту. Це передусім постачання зброї. Кожного дня наближаємося до того, що наша армія буде переважати окупантів технологічно й ударною силою. Звичайно, дуже багато залежить від партнерів. Від їхньої готовності надати Україні все необхідне для захисту свободи. І я очікую хороших новин щодо цього вже наступного тижня. Сьогодні російська армія завдала абсолютно безглуздих, відверто варварських ударів по Сумщині. Ракети, міномети. І для чого? І що це дає? Українці в Сумській області, як і в будь-якій іншій області нашої держави, вже все зрозуміли про Росію. І новим терором вона нічого не зможе додати. І тим більше не зможе залякати. Внаслідок російського обстрілу Миколаєва сьогодні загинула одна людина, семеро поранені, двоє – у дуже важкому стані. Снаряди вдарили по житловому району за двадцять метрів від дитячого садочка. Ось таких ворогів обрала для себе Російська Федерація. Знову й знову буду нагадувати світу, що потрібно нарешті визнати офіційно Росію державою-терористом, державою – спонсором тероризму. Це просто правдиво. Це чесно й відображає ту щоденну реальність, яку окупанти створили в Україні й дуже хочуть понести далі у Європу. І це має бути юридично закріплено. Готуюся до засідання Європейської ради, яке відбудеться 30-31 травня. Буду звертатись до учасників засідання. Зокрема й про це говоритиму. Про терор, який став на сьогодні фактично єдиною формою дій російської держави щодо Європи. Терор на землі України. Терор на енергетичному ринку всієї Європи, не тільки нашої держави. Терор на продовольчому ринку, причому вже в глобальному масштабі. А який терор буде далі? Тільки разом – тільки всі європейці – ми зможемо зупинити таку політику такої держави. Звичайно, у зверненні до Європейської ради приділю необхідну увагу й тому прогресу в розвитку нашої держави, який уже досягнутий і який може бути досягнутий найближчим часом. Також наступного тижня продовжу звертатися до парламентів європейських країн. Буде й багато іншої міжнародної активності, спрямованої на посилення нашої держави й на посилення спільного тиску всього вільного світу на Росію. Говорив сьогодні з Премʼєр-міністром Британії Борисом Джонсоном. Про оборонну підтримку й постачання пального в Україну. Про те, як можемо розблокувати українські порти, а отже, як можемо не допустити розгортання продовольчої кризи. Окремо обговорили й гарантії безпеки для України, маємо активізувати роботу над ними. З&#x27;являється дедалі більше інформації про те, що окупанти намагаються максимально обмежити виїзд наших людей із тимчасово окупованих районів Херсонської області. Вони не дають жодних гуманітарних коридорів. І закрили індивідуальний виїзд людей. Той, хто впевнений у своїй позиції, таких рішень точно не ухвалював би. Однозначно це прояв слабкості. Прояв того, що їм нічого дати людям. Та й люди не хочуть нічого у них брати. Тому вони намагаються взяти людей у заручники. Але Україна поверне все своє. Все. І це обовʼязково. І це лише питання часу. І кожного дня цей час, час звільнення, скорочується. Ми для цього робимо все. Вічна вдячність і слава всім, хто захищає нашу державу! Вічна памʼять кожному й кожній, чиї життя забрали окупанти. Слава Україні!</p>
  <div class="source"><a href="https://www.president.gov.ua/news/teror-stav-sogodni-faktichno-yedinoyu-formoyu-dij-rosiyi-i-s-75441">https://www.president.gov.ua/news/teror-stav-sogodni-faktichno-yedinoyu-formoyu-dij-rosiyi-i-s-75441</a></div>
</article>


<article>
  <h2>За щастя жити своїм звичайним життям і просто гуляти вулицями свого міста зараз і йде ця війна, ось що ми виборюємо в ній – звернення Президента України</h2>
  <div class="badges"><span class="chip">UK</span> <span class="chip">2022-05-29</span></div>
  <p>Міцний народе нашої незламної країни! Усі наші захисники й захисниці! Це моє звернення присвячене чотирьом містам України: Харкову, Києву, Сєвєродонецьку і Кривому Рогу. А через них – усій нашій державі, усім нашим містам і громадам. Сьогодні я відвідав Харків. І саме місто, і передові позиції наших військових в області. Харків пережив страшні удари окупантів. Чорні, обпалені вогнем, напівзруйновані житлові будинки міста дивляться своїми вікнами на схід і північ – туди, звідки била російська артилерія. Звідки прилітала російська бойова авіація. Вони дивляться на Росію. І в них зараз, як у дзеркалі, російська держава може побачити себе. Побачити, скільки всього вона програла за ці 95 днів повномасштабної війни проти України. Росія вже програла не тільки битву за Харків, не тільки битву за Київ і північ нашої країни. Вона програла власне майбутнє та будь-які культурні зв&#x27;язки з вільним світом. Вони всі згоріли. Зокрема й там, на Салтівці. Провів нараду з керівництвом області, міста. Подякував їм за те, що вони були й залишаються разом із харківʼянами, разом з Україною. І, що дуже важливо зараз, разом один з одним. У них співпраця на сто відсотків: армія, поліція, мер Харкова, обласна державна адміністрація – всі справді працюють на перемогу та роблять це дуже ефективно. На жаль, цього не скажеш про місцеве керівництво по лінії Служби безпеки України. Я приїхав. Розібрався. Звільнив очільника СБУ області. За те, що не працював на захист міста з перших днів повномасштабної війни, а думав тільки про себе особисто. Які мотиви – правоохоронці з&#x27;ясують. Третина Харківщини досі під окупацією. Обовʼязково звільнимо всю територію. І на цей результат повинен працювати кожен на посадах як на місцевому рівні, так і на державному. Перед поїздкою я підписав указ про нагородження наших захисників і захисниць. 222 учасники бойових дій відзначені державними нагородами. І я мав честь сьогодні вручити особисто частину нагород із цього указу та інших, що були підписані раніше, в ході поїздки. Дуже предметно обговорили з місцевою владою післявоєнне відновлення Харкова та Харківської області. Маємо застосувати тільки передові ідеї, тільки сучасні технології при відбудові. Зокрема й безпекові технології. І найкращі пропозиції від наших партнерів. Як і Харків, так і всі інші міста й громади нашої країни, які зачепила війна, маємо зробити такими, щоб вони виглядали найсучасніше у Європі. Повернення зі сходу до Києва в цей час залишає доволі неоднозначне враження. Після мовчання Салтівки – заповнений людьми й усмішками Хрещатик. Після гуркоту артилерії на передовій – розслабленість киян, які сьогодні гуляли містом. У цей День міста, День Києва, який щороку святкують тисячі людей. Але саме за таке щастя жити, жити своїм звичайним життям і просто тихо гуляти вулицями свого міста зараз і йде ця війна. Ось що ми виборюємо в ній. Для всіх в Україні. Свободу та спокій – те, що справді можна було сьогодні відчути в Києві. Навіть попри сирену повітряної тривоги, яка пролунала і в цей день. Тож я бажаю вам, кияни й киянки, берегти цей свій спокій – спокій життя. Берегти своє місто. І обовʼязково памʼятати, чого коштував захист столиці. Памʼятати, скільки життів віддано за столицю. Я розумію, що у ваших очах – уже літо. Я все це розумію. Але я хочу, щоб у ваших думках було це розуміння – нам ще належить боротися. Війна ще не закінчилася. Софія й Лавра, і Андріївський, і Поділ, і Володимирська, і Рейтарська, і Липки, і Хрещатик... Я вдячний усім, хто зробив так, щоб окупантам більше ніколи не було місця тут, у Києві. І я дуже-дуже чекаю на той день, коли зможу сказати подібні слова ще одному нашому місту. Місту, яке сьогодні мало б відзначати свій день так само, як і Київ. Але... Росія підійшла надто близько до нього. Надто значні сили зібрала на нашому Донбасі. Надто підготувалася до наступу там. Вважаю дуже символічним, що російські військові свою спробу захопити Сєвєродонецьк почали з того, що зайшли в готель під назвою «Мир». Мир – це справді найперша мішень для Росії. Забравши у нас мир у 2014 році, окупанти хочуть забрати й усе інше. Буквально все. Хочуть не залишити нам ані свободи, ані будинків, ані життя. Унаслідок російських ударів у Сєвєродонецьку зруйнована вже вся критична інфраструктура. 90% будинків пошкоджені. Понад дві третини житлового фонду міста повністю зруйновано. Немає звʼязку. Постійні обстріли. Захопити Сєвєродонецьк – це принципове завдання для окупаційного контингенту. І їм байдуже, якою кількістю життів доведеться заплатити за цю спробу підняти російський прапор на бульварі (як гірко зараз звучить ця назва) Дружби народів, 32, де розташована Сєвєродонецька адміністрація. Ми робимо все, щоб стримати цей наступ. Не було жодного дня, щоб ми не старалися знайти більше зброї, більше сучасної зброї для захисту нашої землі, наших людей. І я вдячний кожному й кожній, хто тримає оборону Сєвєродонецька й демонструє окупантам, що мир все одно буде наш. У всій нашій державі, на всьому Донбасі і, звичайно, у Сєвєродонецьку. І ще одне місто, до якого я хочу звернутися сьогодні. Для мене, звичайно, особливе місто. Мій рідний Кривий також сьогодні відзначає день народження. Вже 247-й. Мав би відзначати. Але час не той. Умови не ті. І ворог усе ще на нашій землі. Час, щоб святкувати, буде після нашої перемоги. А вона буде. І сьогодні хочу побажати саме цього і своєму рідному місту, і всім містам і громадам нашої великої країни: щоб час до перемоги був коротшим. Маємо працювати для цього всі – кожен і кожна без винятків. У своїй інавгураційній промові три роки тому я сказав, що кожен із нас – Президент. І саме зараз це відчувається найбільше. Бо наше майбутнє залежить не тільки від моїх дій у цьому кабінеті, кабінеті Президента України, чи від того, що роблять в інших кабінетах Києва, а й від того, що робиться в Харкові, у Сумах, у Кривому й Одесі, у Львові та Ужгороді, у Луцьку та Вінниці, у Миколаєві та Дніпрі, у Житомирі та Чернігові, у Полтаві й Кропивницькому, у Чернівцях, Франківську, у Тернополі, у Рівному, у Хмельницькому та Черкасах. Звичайно, і в Херсоні, у Запорізькій області і на всій території нашого Донбасу та в Криму. Та єдність, яку побачив на власні очі сьогодні у Харкові. Той героїзм, який проявляють щоденно наші воїни на Донбасі. Та рішучість, яка є у Кривому. Ось це – наш шлях. Шлях до того, щоб в усій Україні, як і раніше, завжди відчувався спокій життя. І щоб завжди панували усмішки, а не гуркіт артилерії. Вічна слава усім, хто захищає нашу державу! Вічна памʼять кожному й кожній, хто загинув за Україну! Слава Україні!</p>
  <div class="source"><a href="https://www.president.gov.ua/news/za-shastya-zhiti-svoyim-zvichajnim-zhittyam-i-prosto-gulyati-75453">https://www.president.gov.ua/news/za-shastya-zhiti-svoyim-zvichajnim-zhittyam-i-prosto-gulyati-75453</a></div>
</article>


<article>
  <h2>Звернення Президента України Володимира Зеленського до Європейської ради</h2>
  <div class="badges"><span class="chip">UK</span> <span class="chip">2022-05-30</span></div>
  <p>Шановний пане Президенте Мішелю! Шановна пані Президентко Роберто! Шановні друзі! Радий можливості звернутися до всіх вас без винятку. Сьогодні вже 96-й день повномасштабної війни Росії проти нашої держави, проти всіх нас і проти всіх вас. Проти європейської єдності. Росія хоче бачити на таких засіданнях не цілісну Європейську раду, яку ми зараз бачимо, і не єдиний Європейський Союз, а 27 окремих держав, 27 уламків, які неможливо зібрати докупи. Це її бажання. Така політика агресора – послідовна, і в ній немає жодного зволікання. На відміну від Європи Росії не потрібно влаштовувати ось такі саміти й протягом довгих тижнів шукати компромісів. Я, до речі, хочу подякувати вам за те, що ви розмовляєте щодо цих компромісів, за те, що ви хочете знайти допомогу й підтримку для України. Тож вони не готові до компромісів, обираючи, що зробити для досягнення своїх цілей. І зараз ми бачимо водночас, як російський наступ на Донбасі руйнує наші міста, руйнує громади України, і як європейська єдність, бажана європейська єдність, може похитнутися. 8 квітня, на 44-й день цієї війни, був запроваджений п’ятий санкційний пакет Євросоюзу. І з того часу минуло вже 52 дні. Що відбулося за цей період? Тоді, станом на 8 квітня, в Україні в списку убитих російськими окупантами було 169 дітей. Станом на сьогодні – 243 дитини. Тоді, станом на 8 квітня, було зруйновано 928 закладів освіти: дитячих садочків, шкіл, університетів. Станом на сьогодні – 1888. За інформацією на минулу добу, кількість російських ракетних ударів по Україні – вже майже 1600. Росія застосувала понад 2400, майже 2500 різних ракет проти нас, проти мирного населення. А тоді, станом на 8 квітня, ударів було менше тисячі, і ракет вони застосували близько тисячі. Ось такий прогрес їхньої агресії. І, звичайно, я хочу, щоб ви мене зрозуміли: я не звинувачую нікого з вас. Провина за все, що відбувається, – тільки на російській державі. Але я впевнений, що для кожного, кожної з вас очевидно, що мав би бути прогрес і в санкціях за цю агресію. І для нас це дуже потрібно. Нам це дуже допоможе! Такий прогрес, щоб Росія почала шукати мир. І тільки це може бути нашою спільною вимогою. Мир. Жодних компромісів за рахунок нашої територіальної цілісності, нашого суверенітету не може бути! Я вдячний усім, хто просуває шостий санкційний пакет, намагається зробити його ефективним. Однак його поки що, на жаль, чомусь немає. І чому ви залежите від Росії, від їхнього тиску, а не навпаки? Росія має залежати від вас. Чому Росія все ще може заробляти майже мільярд євро на день, продаючи енергоресурси? Чому банки держави-терориста все ще працюють з Європою та світовою фінансовою системою? Серйозні запитання. І чому на території Євросоюзу все ще активні російські пропагандистські канали? Це інформаційна зброя Російської Федерації. Чому російські державні службовці, які підтримують війну, і судді, які відкрито допомагають репресіям, досі не під санкціями? Кожне з цих важливих питань – не просто про санкційні пакети чи війну в Україні. Все це – про нас із вами. Все це – про саму Європу. Шановні друзі! Пані та панове! Тільки завдяки більшій єдності можна знайти ефективні відповіді на все, що робить Росія проти нас і проти вас. Якщо хтось торпедує корабель, не може одна чи декілька кают сподіватися, що залишаться на плаву, коли інші потонуть. Ви бачите, що наслідки агресії Росії вийшли за межі нашого континенту. І обов’язково повернуться звідти ще більшими проблемами для всієї Європи. Наприклад, масштабний голод в Африці, в країнах Азії означатиме, що Південній і Південно-Східній Європі загрожує нова масштабна міграційна криза. І коли ви чуєте з Москви шантаж продовольством, то знайте, будь ласка, що це їхній свідомий удар насправді по ваших суспільствах. Щоб забезпечити цей удар, Росія просто використовує народи Африки й Азії як заручників, свідомо штовхає їх до голоду. Щоб люди звідти масово втікали до вас. Чи ви готові до цього? Я думаю, що ні. Погляньмо й на цінову нестабільність на енергоринку. Це ж не просто про якісь там звичайні ринкові коливання, які періодично спостерігаються. Ще торік Росія створила умови, щоб рекордно зросли ціни на газ. Зараз, вкладаючись у нестабільність, Росія робить так, щоб усі енергетичні ціни зашкалювали. А навіщо? Щоб європейці протестували. І не проти агресора і його агресії, а проти своїх же держав. Проти вас особисто. Проти свого керівництва. І якщо це – загроза для кожного й кожної з усіх країн, кожного з вас, якщо це ставка Росії на політичний хаос у ваших країнах, то чому дехто ще думає, що може захиститись самотужки? Європа має продемонструвати силу. Бо тільки силу Росія сприймає як аргумент. Настав цей час. Настав час вам бути не окремими, не уламками, а єдиним цілим. Україна показала на власному прикладі, чому це важливо. Чому важливо бути об’єднаними. У нашій країні з 24 лютого – максимальне об’єднання, усі працюють на один результат – на захист держави. І завдяки цьому вдалося те, чого не очікував світ, точно не очікувала Росія, – Україна зупинила їхню армію, а її боялись усі – усі це пам’ятають. І ми змогли звільнити частину своєї захопленої території. Більша єдність – це справді фундамент цієї сили. Ви про це знаєте. Нарешті мають припинитися будь-які чвари у Європі, внутрішні суперечки, які тільки заохочують Росію тиснути більше й більше на вас, на всю Європу. Шостий санкційний пакет має бути узгоджений. Він має бути ефективним – включно з нафтою. Щоб Росія відчувала ціну за те, що робить проти України та всієї Європи. І щоб ви нарешті стали незалежними разом з нами від російської енергетичної зброї. Хоча б від її нафтової частини. І ми маємо негайно знайти рішення, яке дасть змогу запобігти розгортанню продовольчої кризи. Звичайно, я дякую за ваші разом з партнерами зусилля зі створення зелених коридорів для аграрного експорту з України. Але все-таки ви розумієте, що надійне гарантування продовольчої безпеки неможливе без припинення війни Росії проти України на нашій землі. Бо не може бути спокійної торгівлі, впевненого агровиробництва, якщо Росія зберігатиме можливість перехоплювати судна з українською агропродукцією. І не тільки в Чорному морі. Чи завдавати ударів по наших містах, портах, елеваторах, іншій інфраструктурі. Пане Президенте Мішелю! Ви нещодавно були в Одесі й були змушені спуститися в укриття через ракетну атаку. Пан Президент відчув на собі те, про що я зараз говорю. А якщо це відчувалося навіть на такому рівні, то чому Росія досі не визнана державою-терористом, державою – спонсором тероризму? І ще один аспект. Ніколи європейський дім не був завершений без України. Не буде. Ніколи не буде повноцінної європейської сили без України. Сам факт того, що Україна залишалась уламком Європи десь там, за кордонами ваших держав, сприяв тому, що у Росії розвинувся агресивний апетит до захоплення сусідів. Тільки розширенням, посиленням європейської єдності можна не допустити повторення того, що Європа пережила і 24 лютого, і у 2014 році, і навіть у 1968-му чи в 1956 році. Тому на стратегічному рівні вже в червні має бути затверджений статус кандидата в члени Європейського Союзу для України. Я дуже хочу окремо подякувати зараз державам Західних Балкан за їхнє розуміння, за підтримку надання статусу кандидата для нашої країни. Дуже дякую. Тоді ж, 8 квітня, коли був затверджений п’ятий санкційний пакет, ми отримали від Євросоюзу запитальник щодо кандидатства. І ми вже на нього відповіли за цей час. Ми вже надали ці відповіді Єврокомісії. Безпрецедентно швидко, а головне – злагоджено. Ми розраховуємо на таку ж реакцію Європи. І ми відкидаємо будь-які намагання відшукати нікому не потрібну будь-яку альтернативу або знайти щось іще для України. Нам потрібно бути такими, як ви. Ми хочемо, щоб Україна отримала статус кандидата. Ми виконали всі необхідні критерії для цього статусу. І ті окремі, деякі держави, які ще досі не впевнені в нас, я переконаний, змінять свою думку. І покажуть нашу об&#x27;єднану силу. Силу наших народів, які безпрецедентною більшістю підтримують наше членство у Європейському Союзі. Силу ваших народів, силу ваших держав і об’єднаної Європи. Хочу подякувати вам за вашу єдність, здатність бути єдиними, енергійними, мати майбутнє в міцному Європейському Союзі. І щоб від нас із вами залежало, що буде у світі. Щоб ми залежали від нас із вами, а не від якихось там кабінетів десь у Москві. Саме зараз ви можете визначити, чи справді правдиве все те, що Євросоюз говорить сам про себе. Про єдність у різноманітті, про спільні цінності та однаковий підхід до всіх демократій Європи. Нам потрібен спільний митний простір, який посилить і Україну, і всіх, хто залучений до торгівлі з нами. Потрібен спільний платіжний простір, який прискорить інтеграцію на рівні звичайних людей. І спільний роумінговий простір. Дуже важливо, щоб наші переселенці, а їх понад 5 мільйонів, не відчували дискримінації. І, звичайно, абсолютно необхідною є подальша збройна та фінансова підтримка для України. Зараз наша спільна свобода залежить від наших успіхів на полі бою, а ваша стабільність залежить від нашої стабільності. І це ще одна причина, щоб знайти й заморозити, а потім конфіскувати всі російські активи та спрямувати їх на відбудову та компенсацію завданої війною шкоди. Шановні колеги! Шановні друзі! З більшістю з вас ми вже почали розмову про відбудову України. Ми створюємо масштабний План відновлення. Активовано глобальний проект підтримки – United24. Платформу для відбудови готує також Єврокомісія. Я закликаю всіх вас уже зараз долучатися до реалізації цих ініціатив. Якщо відбудова почнеться під час війни і буде справді загальноєвропейською, то це стане одним з найбільш переконливих доказів для всіх, і, звичайно, насамперед для Росії, що європейці сильні. І не дозволять зруйнувати жодну з невід’ємних частин Європи. Ані Україну, ані будь-яку іншу частину. І наостанок. Сьогодні внаслідок російського обстрілу Херсонської області України загинула дівчинка, їй було дев&#x27;ять років. Ще двоє дітей поранені: немовля семи місяців і дівчинка п&#x27;яти років. Жодна нормальна людина не може просто змиритися з цим, з такими злочинами. Щоденними. Це свідомі вбивства російськими військовими наших цивільних, наших дітей. Вони точно знають, по кому вони стріляють. І я дуже розраховую на вашу принциповість і активність у тому, щоб кожен російський військовий, який убивав чи катував наших людей, і кожен командир, який віддавав такі накази чи потурав цьому, постали перед судом. Європа точно може це зробити. Давайте зробимо! Бо це питання не просто про відповідальність агресора за конкретну війну, а про захист людяності як такої. Дякую за увагу. Слава Україні</p>
  <div class="source"><a href="https://www.president.gov.ua/news/zvernennya-prezidenta-ukrayini-volodimira-zelenskogo-do-yevr-75465">https://www.president.gov.ua/news/zvernennya-prezidenta-ukrayini-volodimira-zelenskogo-do-yevr-75465</a></div>
</article>


<article>
  <h2>Європі у будь-якому разі доведеться відмовитися від російської нафти та нафтопродуктів, бо це про незалежність самих європейців від енергетичної зброї РФ – звернення Президента України</h2>
  <div class="badges"><span class="chip">UK</span> <span class="chip">2022-05-30</span></div>
  <p>Українці! Українки! Всі наші захисники й захисниці! Сьогодні одним з головних завдань дня була комунікація для затвердження Європейським Союзом шостого санкційного пакету. Пауза з погодженням нових санкцій у Європі вже надто затягнулася. Пʼятий санкційний пакет був запроваджений ще 8 квітня. Тож минуло дуже багато часу без посилення європейських санкцій проти Росії. Про те, що це потрібно нарешті виправити – і виправити негайно, – говорив у своєму зверненні до лідерів європейських країн, які зібралися на засідання Європейської ради. Зокрема, щоб обговорити й це питання. Я вдячний Шарлю Мішелю, Президенту Європейської ради, за підтримку інтересів України, інтересів усієї Європи й за намагання якнайшвидше знайти потрібні компроміси, щоб шостий санкційний пакет Європейського Союзу все ж таки був затверджений. Росія має відчути значно більшу ціну за свою агресію. Ключовий пункт – це, звичайно, нафта. Вважаю, що Європі у будь-якому разі доведеться відмовитися від російської нафти, нафтопродуктів. Бо це – про незалежність самих європейців від російської енергетичної зброї. І що раніше це відбудеться, що повнішою буде відмова від російської нафти, то вигідніше буде зрештою самій Європі. Говорив сьогодні про посилення санкцій і з міністром з питань Європи та закордонних справ Франції. Катрін Колонна була з візитом у Києві. Окрім санкційної тематики, ми обговорили й питання оборонної підтримки України, нашої європейської інтеграції та необхідності діяти значно швидше, щоб не допустити ескалації продовольчої кризи у світі. Зараз через те, що Росія заблокувала наші порти на Чорному морі й захопила нашу частину берега Азовського моря, ми не можемо відправити на експорт 22 мільйони тонн зернових, які вже є на складах у нашій країні. Це той обсяг, який мав вийти на зовнішній ринок. І блокування Росією нашого експорту дестабілізує ситуацію справді в глобальному масштабі. Як результат – дорожчає продовольство в різних країнах. А отже, виникає загроза голоду. У Африці, в Азії, у деяких державах Європи. Ця загроза може перерости у нову міграційну кризу. І це те, чого явно прагне російське керівництво. Вони свідомо створюють цю проблему, щоб і всій Європі було складно. І щоб Україна не отримала мільярди доларів за свій експорт. Саме ті мільярди, які дуже потрібні зараз нашій економіці. А мешканців африканських і азійських країн російська держава використовує просто як розмінну монету. На такому тлі особливо цинічними виглядають розповіді російських представників різного рівня про те, що нібито якісь санкції не дозволяють їм наростити експорт їхнього продовольства. Мовляв, вони хочуть не допустити кризи. Але нібито санкції їм заважають. Ясно, що вони брешуть, як і завжди. По-перше, російське продовольство санкціями не блокували. А по-друге, на нашій захопленій території російські окупанти вкрали вже як мінімум півмільйона тонн зернових і шукають зараз, як їх десь «вчорну» продати. Так продати, щоб і грошей заробити на вкраденому, і зберегти дефіцит на легальному ринку. Говорив сьогодні з Президентом Туреччини Ердоганом зокрема й про цю загрозу продовольчій безпеці. Про те, як можна забезпечити нормальний рух з українських чорноморських портів. І, звичайно, про те, як прискорити завершення цієї війни – війни Росії проти нашої держави. Обговорили й подальшу оборонну співпрацю між Україною та Туреччиною. Сьогодні на Луганщині окупанти зірвали евакуацію з районів бойових дій, обстрілявши машину, яка їхала по місцевих. Від смертельного поранення під час цього обстрілу загинув французький журналіст Фредерік Леклерк. Він працював на французький телеканал BFM TV. Трохи більш як місяць тому я дав інтервʼю саме цьому телеканалу. Це було моє перше інтервʼю представникам медіа Франції за час повномасштабної війни. Мої щирі співчуття колегам і рідним Фредеріка. Він став 32-м медійником, який загинув після 24 лютого. Ситуація на Донбасі залишається в цілому надзвичайно тяжкою. Російська армія намагається точково зібрати переважні сили для більшого й більшого тиску на наших захисників. Там, на Донбасі, зараз зібраний максимум бойової потужності російської армії. Сєвєродонецьк, Лисичанськ, Бахмут, Авдіївка, Курахове, Словʼянськ та деякі інші населені пункти залишаються для окупантів ключовими мішенями саме на цьому напрямку. І я вдячний усім нашим захисникам, захисницям, які попри технічну й подекуди кількісну перевагу окупантів героїчно тримають оборону. Сьогодні російські війська знову обстріляли Харків. Через кордон України та Росії була обстріляна й територія нашої Сумської області. Продовжується боротьба за Херсонську область. Крок за кроком звільняємо нашу землю й поступово наближаємося до тієї точки, у якій Росії все ж таки доведеться відкласти зброю, порахувати всіх своїх убитих і перейти до дипломатії. Обов&#x27;язково доведеться. Вічна слава кожному й кожній, хто захищає незалежність України! Вічна памʼять усім, хто загинув від рук окупантів! Слава Україні!</p>
  <div class="source"><a href="https://www.president.gov.ua/news/yevropi-u-bud-yakomu-razi-dovedetsya-vidmovitisya-vid-rosijs-75473">https://www.president.gov.ua/news/yevropi-u-bud-yakomu-razi-dovedetsya-vidmovitisya-vid-rosijs-75473</a></div>
</article>


<article>
  <h2>Кожен і кожна має бути лобістом постачання Україні важкої зброї, яка може прискорити нашу перемогу – звернення Президента Володимира Зеленського</h2>
  <div class="badges"><span class="chip">UK</span> <span class="chip">2022-05-31</span></div>
  <p>Українці! Українки! Усі наші захисники й захисниці! Нарешті маємо конкретику щодо шостого санкційного пакету Європейського Союзу проти Росії за цю війну. Пакет погоджено. Його затвердження й набрання ним чинності триватиме ще деякий час. Але вже зрозумілі ключові елементи пакету, а головне – його напрямок. Європейські країни погодилися на значне обмеження імпорту нафти з Росії. І я вдячний усім, хто працював для досягнення цієї згоди. Практичний результат – це мінус десятки мільярдів євро, які Росія тепер не зможе спрямувати на фінансування терору. Але важливо розуміти також і те, що відмова європейських країн від російської нафти та від іншого викопного палива прискорить перехід на відновлювані джерела енергії. Стратегічно це залишає російську державу на узбіччі сучасної економіки. З такою агресивною політикою та курсом на ізоляцію від цивілізованого світу Росія просто не зможе адаптуватися. А отже, програє. Програє економічно. Очікуємо також відключення одного з найбільших російських банків – Сбербанку – від SWIFT у межах шостого санкційного пакету. Нарешті – припинення мовлення російських дезінформаційних каналів у Європі. Та нові персональні санкції. Будемо працювати й над новими обмеженнями проти Росії за цю війну. Щойно запрацює шостий пакет, одразу почнемо готувати сьомий. Зрештою не має залишитися жодних суттєвих економічних відносин вільного світу з державою-терористом. Подальшу санкційну політику Євросоюзу обговорив з Президенткою Словаччини Зузаною Чапутовою. Я вдячний їй, справжньому другу України, за сьогоднішній візит до Києва, за предметні переговори й за натхненний виступ у Верховній Раді. Словаччина з перших днів повномасштабної війни стала одним з наших найважливіших партнерів у оборонній сфері. І будемо продовжувати цю співпрацю. Говорили сьогодні і про європейський рух України. Пані Зузана особисто допомагає прискорити інтеграцію нашої держави. І ми завжди будемо за це вдячні. Готуємо й рішення для більш ефективного управління процесами на кордоні наших держав. Зокрема спільний митний контроль. На початку візиту в Україну Президентка Словаччини відвідала Ірпінь і Бородянку й на власні очі побачила руйнування, зроблені російською армією. Кожного й кожну, хто бачить це на власні очі, вже не треба переконувати, чому Росія має понести максимальну відповідальність за цю війну. Я вірю, що Словаччина надасть усю необхідну допомогу, щоб притягти до відповідальності всіх російських воєнних злочинців та щоб відбудувати після війни усе, що вони зруйнували. Хочу сьогодні звернутись і до тих в Україні, хто намагається, скажімо так, «підганяти» Збройні Сили нашої держави чи вказувати, як треба наступати й де відкинути ворогів найперше. Україна цінує кожну думку. Але Україна цінує насамперед кожне життя. І це аксіома. І Україна ніколи не робитиме, як Росія, яка кидає людей у пекло боїв лише тому, що в Москві побажали щось захопити за декілька днів або до певної дати. Наші військові, розвідка, Нацгвардія та всі, хто залучений до оборони держави, поступово, але невідворотно зривають всі плани окупантів. Фронтову ситуацію треба оцінювати комплексно. Не по одній ділянці, де найбільш жорстко і яка привертає найбільшу увагу, а по всьому фронту. Ситуація на Донбаському напрямку дуже складна. Сєвєродонецьк, Лисичанськ, Курахове зараз в епіцентрі протистояння. Враховуючи наявність у Сєвєродонецьку великого хімічного виробництва, удари російської армії там, зокрема сліпе авіабомбардування, – це просто божевілля. Але на 97-й день такої війни вже не дивує, що для російських військових, для російських командирів, для російських солдатів будь-яке божевілля – абсолютно прийнятне. На Херсонському напрямку маємо певні успіхи, як і просування на Харківщині. Збройні Сили України стримують тиск окупантів у Запорізькій області, ключовий напрямок – Гуляйполе та Оріхів. У цій широкій картині треба бачити, що наші захисники й захисниці проявляють максимальну хоробрість і залишаються господарями фронтової ситуації попри те, що у російської армії досі значна перевага в техніці та кількості. Звичайно, кожному в Україні хочеться, щоб усі наші території, усі наші люди були звільнені вже сьогодні, якнайшвидше. Повне відновлення територіальної цілісності нашої держави – це наша мета. Але діяти треба обережно, цінуючи життя. Кожен і кожна на всіх рівнях мають бути зараз лобістами постачання нашій державі сучасної важкої зброї, сучасної артилерії. Усіх тих систем, які справді можуть прискорити перемогу України. Говоріть про це всюди, де це корисно й де це почують. Говоріть політикам держав-партнерів, представникам іноземних ЗМІ, навіть вашим друзям за кордоном. Цей наратив про необхідність надавати Україні достатньо зброї для перемоги має зберігатися постійно. Я працюю для цього щоденно. Підписав новий указ про нагородження наших героїв. 215 учасників бойових дій відзначені державними нагородами, 17 із них – посмертно. Вічна памʼять усім, хто віддав життя за Україну! Вічна слава усім, хто воює за нашу незалежність! Слава Україні!</p>
  <div class="source"><a href="https://www.president.gov.ua/news/kozhen-i-kozhna-maye-buti-lobistom-postachannya-ukrayini-vaz-75501">https://www.president.gov.ua/news/kozhen-i-kozhna-maye-buti-lobistom-postachannya-ukrayini-vaz-75501</a></div>
</article>


<article>
  <h2>Кожна людина має значення, це головне, що відрізняє нас від окупантів – звернення Президента України</h2>
  <div class="badges"><span class="chip">UK</span> <span class="chip">2022-06-01</span></div>
  <p>Українці й українки! Захисники й захисниці! Щороку 1 червня ми відзначаємо День захисту дітей. Особливий день, коли дорослі приділяють спеціальну увагу питанням прав дітей, безпеки й розвитку наших діточок. Але з 24 лютого в нашій країні змінилося все. І буквально кожен день тепер – це для нас день захисту. Захисту всіх наших людей, дітей, нашого майбутнього. Захисту вільної країни, у якій кожна дитина зможе, коли виросте, жити таким життям, яким вона захоче. Без примусу й пригноблення. Всі бачать, що Росія несе Україні і що хоче принести в інші країни Європи. Повне презирство до окремих людей, до цілих народів. Російська держава настільки зневажає навіть своїх же громадян, що вони й не розуміють, у чому взагалі цінність життя людини. Російські солдати вбивають і гинуть самі так, ніби вони не люди, а просто пил. Пил під ногами господарів Росії. Принципи нашого життя – зовсім інші. І хоча життя з настанням воєнного часу змінилося, наші принципи залишаються незмінними. Кожна людина має значення. Ось це – головне, що відрізняє нас від окупантів. За 98 днів вторгнення Росії внаслідок ударів окупантів постраждали 689 дітей. І це тільки ті, про кого ми знаємо. У нас поки що немає всієї інформації з території, яка зараз залишається окупованою. Але з того, що відомо на сьогодні, – 446 дітей поранені, 243 дитинки загинули. Ще 139 зникли безвісти. Кажуть, що людська свідомість погано сприймає великі числа. Що більше число, то складніше людині усвідомити, що за ним стоїть. Зруйновані родини. Маленькі особистості, які навіть не встигли побачити, що таке життя. Як маленький Денис із Житомирської області, із села Малинівка, який загинув разом з усією родиною, коли російський літак скинув бомби на село. Денису не було й двох років. Як Степан із села Нові Петрівці Київської області. Йому й трьох років не було, коли російський снаряд ударив по подвір&#x27;ю будинку. Малий дістав смертельні поранення. Як Аня з Бучі Київської області, їй було 14 років. Вона була вбита, коли російські військові обстріляли мікроавтобус на дорозі. Люди просто намагалися врятуватися. Аня була в тій машині разом з мамою та бабусею. Загинули вони всі. Поліна, їй і двох років не було. Російський танк ударив по будинку в Бородянці. Звичайний житловий будинок. Пряме влучання. Поліна загинула. Аріна, Миколаївська область. 5 березня зазнала осколкових поранень внаслідок артилерійського обстрілу, окупанти били по звичайному житловому сектору. Вона померла в лікарні. Зараз, у червні, Аріні могло б виповнитися 4 роки. Святослав з Одеси, йому було 15 років. Був убитий ракетним ударом Росії по гуртожитку. Це сталося 2 травня. Його тіло дістали з-під уламків будинку. Аліса з Охтирки Сумської області. 7 років дитині. Загинула на другий день повномасштабної війни внаслідок російського артилерійського обстрілу. Окупанти били просто по житлових будинках. Микита з міста Ізюма, Харківська область. Йому було три роки. У ніч на 3 березня був убитий внаслідок російського авіаудару по місту. Загалом тієї ночі загинули дев&#x27;ять людей. Дві сестри – Варвара й Поліна з Маріуполя. Варварі було 14 років, а Поліні – 11. Вони загинули внаслідок російського обстрілу житлового будинку. Я назвав зараз тільки десятьох діток зі списку двохсот сорока трьох. І це не просто цифри. Кожен рядок – це окремий світ, який був знищений армією Росії. У цьому переліку є й ті, про кого взагалі нічого невідомо, навіть імʼя... 243 дитини! Вічна пам&#x27;ять кожному й кожній, чиє життя було забране російською війною проти нас, проти українців, проти України. Близько 12 мільйонів наших громадян були змушені покинути свої домівки через війну. Понад 5 мільйонів поїхали за кордон. І абсолютна більшість із них – це жінки з дітьми. Зробимо все для того, щоб вони могли повернутися в Україну, додому. Росія проводить і послідовну злочинну політику депортації наших людей. Силою вивозить і дорослих, і дітей. Це один із найбільш підлих російських воєнних злочинів. Загалом зараз вивезено понад 200 тисяч українських дітей. Це й сироти з дитячих будинків. І діти з батьками. І діти, розлучені зі своїми родинами. Російська держава розпорошує цих людей по своїй території, поселяє наших громадян, зокрема, у віддалених регіонах. Мета цієї злочинної політики – не просто вкрасти людей, а зробити так, щоб депортовані забули про Україну й не могли повернутися. Але маємо знайти відповідь і на цей виклик. А також забезпечити, щоб усі, хто вбивав, катував чи депортував українців, відповів за свої дії. Невідворотність покарання – це той принцип, якого Україна точно навчить Росію. Але передусім маємо навчити її на полі бою того, що Україну не підкорити, що наші люди не здадуться, а наші діти не стануть власністю окупантів. Підписав сьогодні два нові укази про нагородження наших героїв. 380 учасників бойових дій відзначені нагородами. Загалом від початку повномасштабної війни вже 17 тисяч 86 захисників і захисниць України отримали ордени та інші нагороди. Завдяки всім, хто обороняє нашу державу, наших людей, наших дітей, ми можемо бути впевненими, що в України все є, є майбутнє. Слава Україні!</p>
  <div class="source"><a href="https://www.president.gov.ua/news/kozhna-lyudina-maye-znachennya-ce-golovne-sho-vidriznyaye-na-75517">https://www.president.gov.ua/news/kozhna-lyudina-maye-znachennya-ce-golovne-sho-vidriznyaye-na-75517</a></div>
</article>


<article>
  <h2>Промова Президента України в Палаті депутатів Люксембургу</h2>
  <div class="badges"><span class="chip">UK</span> <span class="chip">2022-06-02</span></div>
  <p>Шановний пане Голово! Шановний пане Премʼєр-міністре! Шановні пані та панове депутати, члени уряду, всі присутні! Дорогий люксембурзький народе! Вдячний за можливість звернутися до вас. У вашої держави – мудрий і надзвичайно актуальний девіз: «Ми бажаємо залишитися такими, якими ми є». І це зараз сприймається особливо. Повз ці слова не пройдеш. Бо за що ми воюємо? За те, якими ми є. І для того, щоб залишитися такими, якими ми є: вільними, незалежними, відкритими й об&#x27;єднаними з усіма європейцями. Ми боремося за це наше право, за це наше бажання вже дуже довго. Значно довше, ніж триває повномасштабна війна Росії проти України. До речі, завтра – вже сотий день такої війни. І коли використовується ця характеристика – «повномасштабна» – зазвичай це просто риторичне відокремлення війни, яка триває зараз, від тієї війни, яку Росія розпочала ще у 2014 році. Тоді, вісім років тому, російська армія вперше вторглася на нашу землю й окупувала її частину. Півострів Крим і третину Донбасу, включно з найбільшими містами – Донецьком і Луганськом. Вісім років тривали бойові дії на Донбасі. Були дуже гарячі й криваві фази протистояння. Були й короткі періоди затишшя, які коштували багатьох складних дипломатичних зусиль. Україна втратила понад 14 тисяч людей убитими з 2014 року до 24 лютого цього року. Більш як півтора мільйона людей стали внутрішніми переселенцями. Як підсумок тодішньої загарбницької кампанії – російська армія контролювала понад 43 тисячі квадратних кілометрів території України. Це площа зіставна, наприклад, з площею Нідерландів. І для більшості європейських держав такий масштаб війни вже був би колосальний. Але 24 лютого Росія показала, що для неї це взагалі не масштаб. Вона показала, що її жорстокість значно більша. Російські війська зайшли у 3 тисячі 620 населених пунктів України. 1017 з них уже вдалося звільнити. Ще 2 тисячі 603 належить звільнити. Станом на сьогодні під контролем окупантів перебуває близько 20% нашої території. Майже 125 тисяч квадратних кілометрів. Це значно більше, ніж площа всіх країн Бенілюксу разом узятих. Близько 300 тисяч квадратних кілометрів забруднені мінами та снарядами, які не розірвалися. Майже 12 мільйонів українців стали внутрішніми переселенцями. Понад 5 мільйонів – це передусім жінки та діти – виїхали за кордон. Бої тривають на величезній території від міста Харкова на сході нашої країни до міста Миколаєва на півдні. По прямій між ними – 454 кілометри. Але якщо подивитися на всю лінію фронту, а вона, звісно, не є прямою, то ця лінія – понад тисячу кілометрів. Тільки уявіть! Постійні бойові дії, які розтягнулися фронтом понад тисячу кілометрів. Щодня Україна потерпає від російських ракетних ударів. Лише за вчорашній день Росія застосувала 15 різних крилатих ракет. А за весь час із 24 лютого застосовано 2 тисячі 478 ракет. Більшість із них – по цивільній інфраструктурі. Ми змушені захищатися фактично від усієї російської армії. Всі боєздатні військові формування Росії залучені до цієї агресії. Окупанти втратили загиблими вже понад 30 тисяч солдатів. Це більше, ніж Радянський Союз втратив за 10 років війни в Афганістані. Більше, ніж Росія втратила за дві Чеченські війни. Але це не зупиняє Росію. Ця держава готова ще втрачати та вбивати людей. Тому що всього лише одна людина в Росії хоче не дати нам залишитися такими, якими ми є. Російська армія зруйнувала вже майже весь Донбас. Цей колись один із найпотужніших промислових центрів Європи просто спустошений. Окупанти знищують його місто за містом. Достатньо поглянути на місто Маріуполь. Там було півмільйона населення… Звичайне мирне життя, важливе промислове місто. Тепер там – випалені руїни. І ми ще навіть не знаємо точно, скільки всього наших людей вбили окупанти. Мінімум десятки тисяч – десятки тисяч за час, трохи менший, ніж 100 днів. Ось що означає насправді характеристика цієї війни як повномасштабної. І ось чому ми так голосно звертаємося до світу по підтримку, передусім по оборонну. Пані та панове! Україна проявила надзвичайну сміливість. Ми не здалися Росії. Ми зупинили й поступово витискаємо з нашої території армію загарбників, яка нещодавно вважалася другою за силою у світі. Ніхто не очікував від українців сміливості такого масштабу. Але цей масштаб є. І ця властивість нашого характеру – наша готовність боротися за свободу й за наші цінності (а це спільні цінності всіх вільних європейців) базується зараз на підтримці, яку ми одержали від наших партнерів. Я дуже вдячний вам, владі й народу Люксембургу, за історичне рішення надати Україні зброю. На відміну від інших держав, Люксембург не має великих військових складів чи значних оборонних виробництв. Але ви проявили солідарність масштабу великої нації й надали оборонну допомогу вчасно, що важливо, і без зайвої бюрократії, як і належить людям з великою душею. Ви довели, що ваш потенціал – потужніший, ніж у декого з тих, хто залишився слабким навіть попри значно більший географічний масштаб. Я вдячний вам і за участь у санкційному тиску на Росію. Тільки разом усі демократичні держави можуть забезпечити такі умови, щоб Росія задовольнилася масштабом власної території й не посягала ніколи на життя інших країн. Ми з вами розуміємо, що ніхто не зможе залишитись осторонь і не постраждати, коли у світі відбувається катастрофа такого масштабу, як зараз, з вини російської держави. Це нагадує часи Другої світової війни, коли агресія нацистів поставила під загрозу життя цілих народів. Тож маємо значно посилити тиск на Росію, щоб зупинити цю катастрофу та більше не допускати подібних агресій. Потрібно більше зброї для України – сучасної зброї, яка забезпечить перевагу нашої держави над Росією в цій війні не тільки завдяки сміливості, завдяки розуму, а й технологічно. І я прошу вас захищати цю потребу перед іншими європейськими державами. Потрібно ще більше санкцій проти Росії за війну. Одразу, щойно запрацює шостий санкційний пакет, ми всі маємо готувати сьомий. Всі російські посадовці, які працюють на війну, і всі російські судді, які працюють на репресії, повинні потрапити під санкції. Активи цих та інших підсанкційних осіб – як фізичних, так і юридичних, а також активи російської держави, які зберігаються в іноземних юрисдикціях, мають бути заморожені. Всі. І потрібно знайти юридичну можливість конфіскувати їх, щоб направити на відшкодування збитків, яких Росія завдала жертвам війни. Це буде справедливо. І повчально для агресора. Маємо показати, що європейська єдність переважає будь-які сумніви у здатності Європи захищати свої цінності. Україна де-факто вже стала частиною Європейського Союзу. Ми вже співпрацюємо як на двосторонньому рівні, так і на рівні ЄС у масштабі, який відповідає повноправному членству. Що може довести це краще, ніж те, що ми захищаємо одне одного? І я вірю, що ваша держава як одна із засновниць об&#x27;єднаної Європи підтримає спочатку кандидатство для України, а згодом і членство у Європейському Союзі. Впевнений, що ваші фахівці та компанії долучаться до проекту відбудови України після війни. І це буде наймасштабніший економічний проект у Європі для нашого покоління. Інвестиційний та технологічний потенціал Люксембургу, уміння організувати комфортне міське життя добре відомі. І я вірю, що ми з вами побачимо, як ваш потенціал спрацює в Україні на користь обох наших народів. Пане Премʼєр-міністре! Я запрошую вас відвідати нашу столицю, Київ, щоб ми могли в деталях обговорити нашу подальшу співпрацю. Будемо раді почути й ваш виступ у нашому парламенті – у Верховній Раді України. Пані та панове! Я знову хочу згадати ці слова: «Ми бажаємо залишитися такими, якими ми є». Саме зараз ця війна Росії проти України є вирішальною і для всієї Європи. Це війна за цінності. Коли ми переможемо в цій війні, усі європейці зможуть і надалі насолоджуватися своєю свободою. Якщо ж переважатиме та одна людина, яка хоче знищити будь-яку свободу в Україні та Європі, то для всіх на континенті настане чорний час. Такий, який уже був в історії Європи, який приніс континенту багато страждань і жертв. І відлуння якого, на жаль, ще можна сьогодні іноді почути в голосах тих, хто намагається порушити європейську єдність. Тиранія повинна програти. Щоб Європа могла залишитися такою, якою вона є. Якою вона є зараз, – вільна, відкрита, обʼєднана й здатна бути сильною в різноманітті. І я вдячний вам за те, що Велике Герцогство захищає свободу разом з нами. Дякую всім вам! Дякую, Люксембург! Слава Україні!</p>
  <div class="source"><a href="https://www.president.gov.ua/news/promova-prezidenta-ukrayini-v-palati-deputativ-lyuksemburgu-75533">https://www.president.gov.ua/news/promova-prezidenta-ukrayini-v-palati-deputativ-lyuksemburgu-75533</a></div>
</article>


<article>
  <h2>Президент України на Міжнародному безпековому форумі GLOBSEC у Братиславі: Маємо дати відповіді на всі виклики та небезпеки, які створила Росія для нас із вами</h2>
  <div class="badges"><span class="chip">UK</span> <span class="chip">2022-06-02</span></div>
  <p>Добрий день! Дуже дякую за цю можливість! Пані Президент Чапутова! Пані Президент фон дер Ляєн! Пане Премʼєр-міністре Хегер! Пані та панове! Дорогі друзі! Вдячний за честь звернутися до вас сьогодні. Цьогоріч Братиславський форум уперше у своїй історії організований так, що його панелі відбуватимуться не тільки на землі, а й на воді. На судні на річці Дунай. І мені здається важливим саме цей образ. Бо комплексно обговорювати виклики європейській безпеці та стабільності, загрози всьому людству сьогодні просто неможливо без урахування всього того, що відбувається на воді. Однією з найважливіших мішеней для російської армії в Україні зараз є мости через ріки. Буває, що російська армія тричі завдає ракетних ударів по одному й тому ж мосту, щоб його повністю зруйнувати. Неможливо переоцінити й загрозу, яку російська агресія створила для водного потенціалу всієї нашої частини Європи – центру та сходу, Чорноморського басейну. Характер бойових дій російської армії – відверто варварський. Вони просто знищують абсолютно все. Жорстоко бомбардують і житлові будинки, і промислові підприємства. Зокрема, екологічно небезпечні хімічні виробництва, металургійні заводи тощо. Бойові дії на Донбасі ще з 2014 року створили загрозу забруднення підземних вод. Якщо продовжиться затоплення вугільних шахт на Донбасі – а серед них є, наприклад, шахта «Юнком», у якій в 1979 році був здійснений підземний ядерний вибух, – то отрута й навіть радіоактивне забруднення можуть потрапити не тільки в річки України, а й у Чорне та Азовське моря. Звичайно, говорячи про безпекові виклики, пов’язані з нашими акваторіями річок, морів, неможливо оминути блокаду Російською Федерацією українських портів. Через цей акт агресії російської держави світ на порозі продовольчої кризи. І це не просто якась проблема з продовольством. Це дефіцит на ринку. Це катастрофічне зростання цін на базові продукти. Це загроза голоду для десятків мільйонів людей у різних країнах. Якщо цьому не запобігти, отримаємо проблему політичного хаосу в деяких державах Африки, Азії. А отже, міграційну кризу у Європі, коли люди з країн, які страждають від голоду, шукатимуть порятунку. Також продовольча криза неминуче призведе до масштабних протестів і в європейських країнах. Багатьом урядам доведеться пояснювати протестувальникам на вулицях різних європейських міст, чому наш континент опинився в заручниках однієї держави (ця держава – Росія) і однієї людини в Москві, яка віддала наказ щодо морської блокади України. І зараз я згадав лише деякі наслідки й лише в одній сфері з багатьох, у яких маємо надзвичайні загрози. Надзвичайні виклики. Як ми повинні на все це реагувати? Пані та панове! Давайте знову згадаємо річку Дунай. Вона однаково збагачує різні народи й різні міста. Братиславу, Відень, Будапешт, Лінц, Регенсбург, Белград, Ізмаїл тощо. Словаччину, Австрію, Німеччину, Румунію, Сербію, Угорщину, Молдову та Україну. Щоб Дунай залишався чистим і безпечним, щоб його економічний потенціал, зокрема транспортний, працював на повну силу, потрібна взаємодія всіх країн, яким природа подарувала цю річку. А отже, потрібна єдність. Потрібне розуміння. Потрібне вміння говорити й домовлятися заради спільного інтересу. А це – ключові речі для мирного та вільного життя у Європі. Це те, що вміє Словаччина. Це те, що вміє Україна. Це те, що вміють інші держави – наші партнери. І це те, що свідомо ігнорує Росія. Чи намагається вона когось почути, зрозуміти? Ні. Чи визнає Росія спільні інтереси? Ні. Вона бачить лише власні, причому трактує їх доволі специфічно. Не як інтереси всього російського народу, а як егоїстичні бажання маленької купки господарів держави. А як Росія сприймає саме поняття єдності? Тільки як спробу підкорити інших, поставити їх у залежність від себе, знищити їхню самобутність. Так вони трактують єдність – коли інший і будь-яке різноманіття просто знищуються. І саме це вони роблять на території України. Намагаються не просто вбивати людей, а стерти сам факт того, що є наша держава, що є Україна. І що Україна прагне бути повноправною частиною об&#x27;єднаної Європи. Це відверто антиєвропейська політика Росії. І така політика зобов&#x27;язує Європу реагувати, реагувати принципово. По-перше, підтримувати Україну ще активніше. Зброєю, фінансами, політично. Ми вдячні за допомогу, яку вже одержуємо. Кожному й кожній, хто нам допомагає. Але постачання зброї потрібно нарощувати. Бо саме на полі бою в Україні вирішується, чи збережеться свобода у Європі для всіх народів без винятку. І саме зараз на полі бою в Україні – ситуація, яка може забезпечити перелом у протистоянні. Саме зараз, саме в ці дні, коли Росія програє у війні проти України, свобода європейців переможе на десятиліття вперед. По-друге, це санкції. Головний сенс санкційних пакетів Європейського Союзу – це не просто завдати шкоди Росії, а зробити Європу незалежною від Росії, обірвати всі критичні зв&#x27;язки між Росією та країнами Європи, які Москва використовує як зброю, зокрема енергетичну. І тому я вважаю неприйнятним, що на обговорення санкційного пакету, зокрема шостого, витрачається стільки часу. Це всі наші люди, це всі наші дні. Понад місяць! Звичайно, добре, що шостий санкційний пакет нарешті оформлений. Але він має запрацювати невідкладно, щоб можна було перейти далі, до підготовки вже сьомого санкційного пакету. Кожен зв&#x27;язок Європи з Росією, який ще залишається, це мотузка, яку російська держава спробує перетворити на зашморг. По-третє, маємо посилювати єдність Європи, справжню єдність. І головним кроком на цьому шляху має стати надання Україні статусу кандидата у члени Європейського Союзу, а згодом і повноправне членство. Не може бути навіть спокуси в Росії допускати, що європейські країни не підтримають Україну в цьому питанні. Бо якщо Росія відчує, що Європа дає слабину й може залишити Україну без очевидно необхідного рішення про кандидатство, то це буде одним із найбільших дестабілізаційних чинників для континенту за весь час повномасштабної війни Росії проти України. Пані та панове! Ми маємо дати відповіді на всі виклики та небезпеки, які створила Російська Федерація для нас із вами. Політика, економіка, військова сфера, продовольство, екологія, міграція – немає такої галузі нашого життя, у якій не було б катастрофи, кризи, загрози катастрофи або кризи внаслідок дій Росії. Якість наших відповідей безпосередньо залежить тільки від одного – від нашої єдності. Будь-яке розділення у Європі – це шанс, шанс для Росії. Для того, щоб вона продовжила свою агресивну політику. Я вірю, що ви це усвідомлюєте. А отже, вірю, що ми зможемо захистити наш континент і наших людей від усього того, що сьогодні нам загрожує. Але також маємо думати й про завтрашній день. Про те, що буде після перемоги, ми дуже віримо в перемогу разом з вами над тиранією. Саме тому Україна вже працює над масштабною ініціативою United24. Це система інструментів, які зможуть, коли будуть повністю побудовані, захищати не тільки нашу державу, а й інші народи від загрози збройної агресії, від стихійного лиха та всього того, що може зруйнувати життя. Ми маємо на меті зробити так, щоб за 24 години кожна держава, яка потребує допомоги, могла її отримати. На сьогодні у світі, на жаль, немає такого інструменту. Хоча очевидно, що є потреба в ньому. Тож я закликаю вас ознайомитися з тим, як працює перший елемент цієї майбутньої інфраструктури. Фандрейзингова платформа, яка дає змогу акумулювати кошти з різних джерел для різних потреб, зокрема оборонних, інфраструктурних, медичних, соціальних. Кожен і кожна без будь-якої бюрократії можуть самі визначити, як допомогти державі, яка цього потребує. Поступово ми додамо до United24 інші інструменти – дипломатичні, санкційні, технічні, які допоможуть суттєво оновити наявну глобальну архітектуру безпеки. Усе це – разом з вами. Впевнений, необхідність її оновлення також буде однією з ключових тем ваших дискусій. Тож зверніть увагу на українські пропозиції. Та не забувайте, що нас усіх намагається знищити держава, для якої будь-що – це зброя або шлях для агресії. Зокрема й ваш мирний і прекрасний Дунай. Захищайте нас! Захищайте себе! Слава Україні!</p>
  <div class="source"><a href="https://www.president.gov.ua/news/prezident-ukrayini-na-mizhnarodnomu-bezpekovomu-forumi-globs-75549">https://www.president.gov.ua/news/prezident-ukrayini-na-mizhnarodnomu-bezpekovomu-forumi-globs-75549</a></div>
</article>


<article>
  <h2>Ми вже почали працювати над новими санкційними пакетами проти Росії, вона заплатить повну ціну за знищення життя сусідів – звернення Президента України</h2>
  <div class="badges"><span class="chip">UK</span> <span class="chip">2022-06-02</span></div>
  <p>Українці! Українки! Наші захисники й захисниці! Маємо три серйозні новини. По-перше, Європейський Союз поступово рухається до впровадження шостого санкційного пакету. Якщо відверто, це дається дуже складно. Оскільки сенс цього санкційного пакету – передусім у нафті. Світ нарешті відмовляється від російської нафти. Причому інші країни, які видобувають значно якіснішу й легшу нафту, готуються замістити російське постачання. Тож на цьому напрямку для держави-агресора мінусуються величезні суми. Звичайно, Росія намагається протидіяти постійно. Вона довго насолоджувалася потоком нафтодоларів і не хоче відвикати. Але доведеться. Доведеться звикати, що дуже болісне скорочення доходів є неминучим наслідком війни для її винуватця, для російської держави. Друга новина – Сполучені Штати підтвердили на різних рівнях, що нашій державі направляються сучасні ракетні системи залпового вогню HIMARS. Ця зброя справді допоможе рятувати життя наших людей і захищати нашу землю. Я вдячний Президенту Байдену, усім нашим американським друзям і народу Сполучених Штатів Америки за таку підтримку. Очікуємо. Дуже. Очікуємо також хороших новин про постачання зброї й від інших партнерів. Наприклад, сьогодні маємо новий пакет оборонної допомоги від Швеції. Я дуже вдячний керівництву держави. Працюємо над тим, щоб вивести обсяг постачання саме сучасних бойових систем на значно вищий рівень. По-третє, у Києві поновлюють повноцінну діяльність дедалі більше посольств. Станом на сьогодні їх уже 50. Це дуже важливо не тільки практично – для роботи дипломатів, а й на символічному рівні. Кожне нове посольство, яке повертається в нашу столицю, є свідченням віри в нашу перемогу. У те, що Україна зможе захистити свою державність у цій війні, розвʼязаній на нашій землі Російською Федерацією. Започаткували сьогодні нову і, я вважаю, дуже важливу й красиву традицію. Відтепер церемонія вручення вірчих грамот послами іноземних держав, які розпочинають свою діяльність в Україні, буде відбуватися не просто в Києві, а на території нашого Софійського собору. І першими послами, у яких я сьогодні прийняв вірчі грамоти в межах такої нової церемонії, стали посли Молдови, Індії та Сполучених Штатів Америки. Чому саме там? Чому у Софії? Бо це і сакральний, і історичний, і державницький центр нашого народу. Приймаючи саме там вірчі грамоти у послів, ми демонструємо, хто такі українці, які ми та що за нами стоїть. Цим ми висловлюємо найвищу повагу представникам інших народів. Відкриваємось їм. І одночасно показуємо, що очікуємо від них такої ж поваги, такої ж щирості до українського народу, до наших інтересів і до нашої історії. Одразу після церемонії поспілкувався з новими послами. Враження приємні. Сподіваюся на результативну роботу. Сьогодні було й два важливих звернення: до парламенту Люксембургу і до учасників безпекового форуму в Братиславі, у якому брали участь і Президентка Словаччини Зузана Чапутова, Президентка Європейської комісії Урсула фон дер Ляєн та інші друзі й партнери нашої держави. Звичайно, ключове завдання, як і раніше, – це акумулювати для України максимальну підтримку. Оборонну насамперед, фінансову, авжеж і політичну. Майже кожне звернення приводить до збільшення допомоги нашій державі. Дуже важливо, що зараз – за кілька тижнів – ми очікуємо відповідь Європейського Союзу щодо питання про статус кандидата для України. Ми дуже очікуємо. І я вдячний усім, хто вже висловився на підтримку нашої держави, на підтримку кандидатства. Зокрема й у відповідь на мої запитання у зверненнях до парламентів різних держав, форумів, студентських та експертних спільнот, людей на площах різних європейських міст, які мітингували на підтримку України, на підтримку нашого народу. Маємо розуміти, що Росія зараз мобілізувала всі свої сили, щоб зірвати європейський рух України. І кожен інструмент – а особливо публічні дискусії й заклики – має бути задіяний на повну. Ситуація на Донбасі за добу суттєво не змінилася. Маємо певні успіхи в боях у Сєвєродонецьку. Але ще рано говорити. Там зараз найжорсткіше. Як і в містах і громадах поруч – Лисичанськ, Бахмут та інші. Багато міст, де така потужна атака Росії. Російська армія застосовує всі наявні у неї збройні можливості, взагалі не рахує людей. Особливо цинічно, що в першій лінії атак дуже часто окупанти використовують саме тих людей, яких набрали у свою армію на раніше окупованій території Донецької та Луганської областей. Російські солдати часто просто ховаються за спинами цих так званих мобілізованих. Що довше триває війна, то більше підлих, ганебних і цинічних речей Росія назавжди вписує у свою історію. Тривають абсолютно безглузді обстріли з російської території наших прикордонних північних областей, зокрема Чернігівської. Були завдані удари по Миколаєву, по Харкову, по Харківській області. Уся тимчасово окупована територія нашої держави зараз – це зона суцільної катастрофи, за яку Росія несе повну відповідальність. Ми вже почали працювати і над новими санкційними пакетами проти Росії. Крок за кроком ми зробимо так, що російська держава залишиться просто без усіх елементів сучасної економіки. За знищення життя сусідів окупанти заплатять повну ціну. І жодне лобі в тій чи іншій країні Росії не допоможе. Підписав сьогодні новий указ про нагородження наших захисників, захисниць, наших героїв. 223 учасники бойових дій відзначені державними нагородами, із них 72 – посмертно. Вічна памʼять усім, хто віддав життя за Україну! Вічна слава кожному нашому герою! Слава Україні!</p>
  <div class="source"><a href="https://www.president.gov.ua/news/mi-vzhe-pochali-pracyuvati-nad-novimi-sankcijnimi-paketami-p-75569">https://www.president.gov.ua/news/mi-vzhe-pochali-pracyuvati-nad-novimi-sankcijnimi-paketami-p-75569</a></div>
</article>


<article>
  <h2>«Мир», «перемога», «Україна» – три слова, задля яких ми боремося протягом уже ста днів після восьми років – звернення Президента Володимира Зеленського</h2>
  <div class="badges"><span class="chip">UK</span> <span class="chip">2022-06-03</span></div>
  <p>Великий народе великої України! Рівно сто днів тому всі ми прокинулися в іншій реальності. Рівно сто днів тому прокинулися інші ми. Коли українців будить не промінь сонця, а вибухи ракет, які влучають у наші домівки, тоді прокидаються зовсім інші українці. У 2014 році Росія прийшла до нас з одним словом, з новим словом. І це слово «війна». 24 лютого Росія додала до цього слова ще одне, зробивши словосполучення «повномасштабна війна». І протягом ста днів ми знаходили чи отримували, бачили чи хотіли стерти ще інші слова. Їх небагато. Вони різні. Але відображають, що ми пережили. Серед цих слів є й нові для нас. І ті, які були забуті ще нашими батьками, але які довелось згадати нам. Добре відомі кожному на планеті. І ті, які всім людям доводиться із жахом запамʼятовувати. Болючі слова. І ті, які справді дають нам надію. Усі – важливі. Усі буде правильно згадати саме сьогодні. Сто днів – сто слів. Передусім це два слова: «наші герої». Тобто передусім люди, які від ночі на 24 лютого й до сьогодні обороняють нашу державу. А далі – українські слова: «паляниця», «Збройні Сили», «Стугна», «Козак», «Зміїний» і... Звичайно, «Чорнобаївка» – це одне слово, яке звучало вже багато разів і в якому видно все і про наш спротив, і про наших ворогів. А ще – іноземні слова, які стали рідними для України: «Байрактар», «Гарпун», «Хаймарс», «Старлінк», «Жешув» і... Звичайно, «ленд-ліз» – іще одне слово, всього лиш одне, але яке відображає 100 днів боротьби, сто днів дипломатії, сто днів підтримки. І слово, яке відображає дещо важливе в нашому характері. Саме в українському характері. «Джавеліни», які викликали страх у ворогів, бо вони не чекали, що їх не врятує броня. А потім і усмішку, нашу усмішку, коли українці намалювали ще й «святу Джавеліну». Ну і слово, за яке всі в Україні підіймають келих, – «Нептун». Щодня в нас зʼявлялися слова, які для кожного й кожної тепер значно більше, ніж просто слова. Важкі слова. «Гостомель», «Бородянка», «Охтирка», «Чернігів», «Харків», «Херсон», «Ізюм», «Мелітополь», «Маріуполь» і «Азовсталь». А разом з ними – «армія», «арта», «морпіхи», «прикордонники», «розвідка», «нацгвардійці», «поліція», «тероборона», «авіація», «наші героїчні льотчики»... А також слово «привид». Привид Києва. Який знищував ворогів і залишався живим. Усі ці слова ми могли й не чути стільки разів за все наше життя, скільки чуємо за ці сто днів. І щоразу, коли ми їх чуємо, знаємо: саме вони дають нам час і можливість жити стільки, скільки нам відведено. Відведено Богом. А не ворогом. «Боже» – це слово, це звертання звучало не раз. І завжди особливо. Були й слова, які наш ворог хотів стерти. «Волноваха» і «Салтівка», «Попасна» і «Сєвєродонецьк». Це слова, які ми обовʼязково напишемо знову. Але по-нашому. Так само, як «Буча». І як «Маріуполь». І ми напишемо їх обов&#x27;язково поруч зі словом «трибунал». Щоб інші слова – «фільтрація», «депортація», «катування», «розстріл», «килимове бомбардування», «ракетний удар» – обовʼязково отримали відповідь. Відповідь всього лише з одного слова – «справедливість». Справедливість, яка стане крапкою після тимчасових для нас слів «окупація», «Мордор», «орки». Звичайно, вони підуть із нашого лексикону. Ми точно виженемо їх із нашої землі. Були й слова, які давали надію і за які ми боролися особливо. «Гуманітарні коридори». Які стали дорогою життя для сотень тисяч людей. І які дали змогу побороти ще одне слово, страшне слово «блокада». З першого дня з нами залишаються слова, між якими дистанція – як між темрявою та світлом. Одного слова ми уникаємо. Це слово «біженці». А за допомогою іншого слова віримо, що в мільйонів наших людей є майбутнє. Воно буде вдома, в Україні. Це слово «переселенці». Багато що змінилося. Коли чуємо слово «Патрон», згадуємо найвідомішого сапера України. А коли чуємо «марафон», розуміємо, що це зовсім не про спорт. І, звичайно, у наш лексикон привнесли дуже багато смертельно небезпечних слів. Того, що жоден українець і жодна українка ніколи не хотіли бачити. І чим жодна нормальна людина не може пишатися. «Іскандери», «Калібри», «Солнцепеки», «фосфорні бомби» та інше. Чомусь не побачили їхнього хваленого танка «Армата». Думаю, вони побоялися нашого нового словосполучення «тракторні війська». І ще одне словосполучення варто згадати – «друга армія світу». Спочатку воно виглядало загрозливо. Потім небезпечно. Після Бучі викликало тільки відразу. А зараз – хіба що гірку усмішку. Бо що залишилося від неї? Від армії, яку називали другою армією світу... Воєнні злочини, ганьба й ненависть. І цифри замість слів. Коли бачиш щоранку кількість загиблих. Кількість поранених. Кількість обстрілів. Кількість ракет. Коли поруч зі словом «діти» – щоранку нова цифра. Сьогодні – 261. Вже 261 дитину вбило російське вторгнення. Заради чого? Немає таких слів, які можуть дати відповідь на це питання. Зʼявилися слова, які тепер дуже часті. Які звучать щоденно. Але ми маємо зробити так, щоб для наших дітей вони вже не означали того, що вони значать сьогодні для нас. Щоб вони могли їх сприймати лише як історію. Передусім це слово «руїни». Але також – «сирена», «повітряна тривога», «комендантська година», «блокпост», «колючий дріт». І слово «міни». Буде ще багато слів, які знатиме кожен. Які матимуть сенс для кожного. І які дадуть шанс мільйонам. Це слова «відбудова», «кандидатство» і «членство», «гарантії» та «безпека». І обов’язково – слово «повернення». Звичайно, на основі слова, яке було мрією, а стане реальністю – «звільнення». Це слова нашого майбутнього! Це слова про те, що ми зробимо з тією нашою червоною калиною, з нашою славною Україною. Слова про те, куди прямує й завжди прямуватиме ворожий воєнний корабель. Про те, що робити з окупантами, коли хтось скаже: «Вова!» І, звичайно, наше вже народне – «Доброго вечора, ми з України!». З тієї України, де розквітає поле, а вона сивіє. Із тієї України, яка стояла, стоїть і буде стояти. України, чия не вмерла ще слава і воля. України, якій ми кажемо: «Слава!» Слава Україні! Слава нації! І кожному відоме продовження – «Смерть ворогам!» Бо є три слова, задля яких протягом вже ста днів після восьми років ми боремось: «мир», «перемога», «Україна». Слава Україні!</p>
  <div class="source"><a href="https://www.president.gov.ua/news/mir-peremoga-ukrayina-tri-slova-zadlya-yakih-mi-boremosya-pr-75585">https://www.president.gov.ua/news/mir-peremoga-ukrayina-tri-slova-zadlya-yakih-mi-boremosya-pr-75585</a></div>
</article>


<article>
  <h2>Не допомагайте Росії виправдовувати себе й не дозволяйте вбивцям називати вас своїми побратимами – звернення Президента України до учасників 90-ї щорічної Конференції мерів США</h2>
  <div class="badges"><span class="chip">UK</span> <span class="chip">2022-06-04</span></div>
  <p>Пані та панове! Шановні мери Сполучених Штатів Америки! Я вдячний за можливість звернутися до вас сьогодні. Сполучені Штати стали справжнім лідером міжнародної підтримки України. Це й оборонна підтримка, і фінансова, і політична. І вона базується на щирому зв’язку між усіма народами, які однаково цінують свободу. На тому, що ми – українці та американці – однаково розуміємо небезпеку тиранії. Світ бачив різні тиранії. У різні часи. Під різними прапорами. І всі їх об&#x27;єднує те, що вони зневажають права й свободи звичайних людей. Тирани не визнають прав і свобод місцевого самоврядування. І зазвичай саме вільні люди в містах, які обирають усе ж таки свободу, ставлять крапку в історії тиранів. І щоб поставити таку крапку, потрібно не дозволяти тиранам користуватися зв&#x27;язками з вільним світом. Будь-якими зв&#x27;язками. Ви ж знаєте, що десятки американських міст зберігають так зване побратимство з містами Російської Федерації. Чикаго й Москва. Джексонвілл і Мурманськ. Сан-Дієго – Владивосток. Олбані й Тула. Що дають вам ці зв&#x27;язки? Мабуть, нічого. А ось Росії вони дають змогу говорити, що вона, навіть після початку такої війни, не ізольована. Кожен із вас бачить, як воює російська армія та що вона робить з мирними містами України. Її жорстокість не відрізняється від тираній попередніх часів. Маріуполь – це було портове місто, промисловий центр. Півмільйона населення. Росія його просто знищила. Там немає нічого, крім руїн. Так само як і з містом Волновахою й десятками інших міст, які російська армія спалює щоденно. Спалює бомбами, ракетами, артилерією. Тільки уявіть: за час із 24 лютого Росія застосувала проти України майже 2,5 тисячі різних ракет. Абсолютна більшість із них – по містах. По міській інфраструктурі. І одні з найбільш смертоносних російських ракет розроблені й виготовляються в Єкатеринбурзі. Який, до речі, досі – побратим для міста Сан-Хосе. Впевнений, багато хто з вас бачив і чув, що російські солдати зробили в нашому місті Бучі. Масові вбивства, катування людей. Тіла убитих місцевих лежали просто на вулицях, поки російські солдати залишались у місті. Однією з тих бригад Росії, які зробили все це проти наших людей у Бучі, була бригада з Хабаровського краю Росії. І столиця цього регіону – місто Хабаровськ – досі побратим американського Портленда. Навіщо? Залишаю вам це запитання. Зараз, щоб відновити нормальне життя в Бучі та Бучанській громаді, треба відбудувати майже 2 тисячі споруд. Ви як ніхто інший розумієте, що це означає для будь-якого міста, коли зруйновані чи пошкоджені ракетами, бойовими діями 2 тисячі будинків. Це звичайні житлові будинки, звичайні школи, спортивні об&#x27;єкти, медичні установи. А загалом в Україні від 24 лютого під російську окупацію потрапили 3620 населених пунктів. Це й великі міста, і маленькі містечка. У кожному з них є руйнування. Значна кількість із них просто не придатна для цивілізованого життя. Ось таку реальність принесла Росія. Коли в містах немає зв&#x27;язку, немає електрики, немає просто води. Коли бомби й ракети можуть знищити будь-яку будівлю – навіть дитячий садочок чи університет. Коли все місто може бути просто спалене. Але я вірю, що Україна зможе захистити свободу, і тиранія неодмінно програє. Люди знову зможуть мирно й безпечно жити в українських містах. І щоб це сталося швидше, ми запланували амбітний проект відбудови України після цієї війни. Я запрошую вас – ваші міста, ваші компанії, ваш бізнес і фахівців – взяти участь у реалізації цього проекту. Ви також можете стати саме тими людьми, які обирають захист свободи і цим ставлять крапку в історії тиранії. Завдяки лідерству Сполучених Штатів і підтримці всіх наших партнерів українська сміливість отримує необхідну зброю, щоб воювати за свободу. Але потрібно також продемонструвати економічну перевагу вільного світу. Тому ми вже пропонуємо нашим партнерам долучитися до відбудови України. Взяти шефство над містом, регіоном чи галуззю, які були зруйновані російськими ударами. І відбудувати їх за найсучаснішими технологіями. Це може бути найбільший економічний проект нашого часу, який посилить і Україну, і кожну країну, і кожну компанію, які братимуть участь у післявоєнній відбудові. Ви можете долучитися до реалізації цього великого проекту. Це обов&#x27;язково означатиме економічне зростання, інновації та нові соціальні можливості як для нашої країни, так і для ваших міст. Пані та панове! Початок щорічної Конференції мерів Сполучених Штатів цьогоріч припав на сотий день повномасштабної війни Росії проти України. На вашому порядку денному – багато питань, які стосуються внутрішнього життя вашої держави, ваших міст і громад. Але пам&#x27;ятайте: повномасштабна війна у Європі та дестабілізація світових ринків, які сталися з провини Росії, безпосередньо позначаються на житті кожного народу й усіх міст вільного світу. Тому закликайте тиснути на Росію ще більше. Не допомагайте їй виправдовувати себе. Не зберігайте зв’язки з нею. І прошу, будь ласка, не дозволяйте тим, хто став убивцями, називати вас своїми побратимами. Допомагайте Україні. Допомагайте ще більше. Беріть участь у відбудові наших міст, наших громад, які звільнені від окупантів. Дуже дякую всім вам за увагу. Слава Україні!</p>
  <div class="source"><a href="https://www.president.gov.ua/news/ne-dopomagajte-rosiyi-vipravdovuvati-sebe-j-ne-dozvolyajte-v-75589">https://www.president.gov.ua/news/ne-dopomagajte-rosiyi-vipravdovuvati-sebe-j-ne-dozvolyajte-v-75589</a></div>
</article>


<article>
  <h2>Виступ Президента України Володимира Зеленського на презентації платформи United24 у Вашингтоні</h2>
  <div class="badges"><span class="chip">UK</span> <span class="chip">2022-06-04</span></div>
  <p>Вітаю, Вашингтоне! Сьогодні – 100 днів повномасштабної війни Росії проти нас, проти України. Я хочу розказати вам одну історію, щоб ви зрозуміли, що означає для нас ця війна. Я хочу розказати вам про Світлану Клименко. Вона працює медичною сестрою в лікарні міста Іванків неподалік нашої столиці. 24 лютого, у перший день російського вторгнення, Світлана втратила чоловіка. Він працював фельдшером екстреної медичної допомоги та поїхав на виклик у тому районі, де російські війська намагалися наступати на Київ. З того дня, першого дня війни, він вважається зниклим безвісти. Війна забрала й іншу найріднішу людину Світлани – її сина. Він загинув у Маріуполі. Світлана провела понад місяць в окупації, доки її місто – Іванків – не було звільнене від російських загарбників. Попри біль втрат вона не здалася. Вона виконувала свою роботу. Просто свою роботу. Увесь час окупації вона працювала в лікарні Іванкова й допомагала рятувати людей. Коли я зустрівся з нею нещодавно, вона сказала мені, що саме ця робота допомагала їй триматися. Порятунок інших став сенсом її життя. Світлана продовжує працювати й зараз. Як і тисячі лікарів та медичних сестричок, які з 24 лютого рятують людей. Дітей, жінок, літніх людей. Бо Росія не шкодує нікого. Ми маємо зробити все, щоб їх підтримати. Щоб їм було чим лікувати, щоб їм було де лікувати, щоб у нас з&#x27;явилися броньовані швидкі, захищені від російських військ, які їх розстрілюють. Російська армія дуже жорстока. Вона намагається не лише вбити якнайбільше людей, а й руйнувати всю інфраструктуру, необхідну для життя. Мости й дороги, будинки та лікарні, школи й фабрики. Випалені міста, знищені ракетами університети й пологові будинки. Руїни – це все, що залишається після російських військових. Але люди повинні мати куди повертатися. Вже зараз. Уже сьогодні. Ось чому я ініціював створення спеціальної платформи United24. Це не просто фандрейзинг. Це також одна з можливостей довести Росії, що зло не зможе перемогти. Тисячі поранених потребують допомоги. Тисячі обʼєктів потребують відновлення. Пані та панове, ви можете до цього долучитися. Оберіть для себе, як саме. Відбудовуючи міст до Ірпеня, фото якого облетіло весь світ, чи купуючи обладнання, завдяки якому Світлана Клименко та її колеги зможуть врятувати багато життів. Ваша допомога буде передана швидко, використана максимально ефективно та прозоро. Ми гарантуємо, що завдяки цим внескам ваші імена назавжди залишаться в історії України, історії захисту свободи та демократії. Будь ласка, долучайтеся до United24 сьогодні. Я дякую всім! Слава Україні!</p>
  <div class="source"><a href="https://www.president.gov.ua/news/vistup-prezidenta-ukrayini-volodimira-zelenskogo-na-prezenta-75593">https://www.president.gov.ua/news/vistup-prezidenta-ukrayini-volodimira-zelenskogo-na-prezenta-75593</a></div>
</article>


<article>
  <h2>Російська армія може перестати вбивати, якщо одна людина в Москві віддасть такий наказ, і відсутність такого наказу є приниженням для всього світу – звернення Президента України</h2>
  <div class="badges"><span class="chip">UK</span> <span class="chip">2022-06-04</span></div>
  <p>Українці! Українки! Всі наші захисники і захисниці! У цей день, 101-й день повномасштабної війни, на Донеччині у Святогірській лаврі згорів Всіхсвятський скит. Він загорівся внаслідок російського артилерійського обстрілу. Вже далеко не першого удару по лаврі. Ще в середу від російського обстрілу загинули троє монахів лаври. Богослужіння змушені проводити в підвалі. Гуркіт артилерії і «прильоти» російських снарядів – у лаврі постійні. І це одна з трьох лавр України. Це лавра Української православної церкви, яку в Москві досі вважають повʼязаною з Російською православною церквою. Навіть це не зупиняє російську армію. Вони готові спалювати все: православні церкви так само, як і будь-що інше в Україні. За час повномасштабної війни російськими обстрілами вже зруйновано або пошкоджено 113 церков. Серед них є і старовинні, що пережили Другу світову війну, але не вистояли російську окупацію. Є й ті, які були побудовані вже після 1991 року. Всіхсвятський скит Святогірської лаври почали відбудовувати у 2001 році. Якраз 10 червня була б чергова річниця початку будівництва. Мені було цікаво, що скажуть російські пропагандисти про знищення скиту. Але насправді – нічого цікавого. Вони дуже передбачувані. Звинувачують українців у підпалі. Хоча монахи і миряни у Святогір’ї прекрасно бачили, що це була саме російська артилерія. Вважаю, що й ця брехня пропагандистів, і цей обстріл, і підтримка православними ієрархами в Росії агресії проти України – усе це має спонукати Українську православну церкву до висновків. До більш рішучих висновків і до чіткого засудження кожного з тих, хто потурає агресії. Українські дипломати зроблять усе, щоб про цей черговий злочин окупантів дізналися усі у світі. Росія свідомо і системно знищує українську культурну та історичну спадщину так само, як і соціальну інфраструктуру, як і житлові будинки, як і все, що необхідне для нормального життя. Держава, яка це робить, не може бути членом ЮНЕСКО і не може залишатися в ООН, ніби нічого не сталося. Статут ООН не передбачає жодних прав для терористів, а ЮНЕСКО – не місце для варварів. Російські війська знову обстрілювали прикордонні райони Сумщини, Миколаїв, міста і громади Запорізької області, Харківщину. Украй важкою залишається ситуація в Сєвєродонецьку, де продовжуються вуличні бої. Також важко в Лисичанську, Марʼїнці, Кураховому, інших містах і громадах Донбасу. Постійні авіаційні удари, артилерійські і ракетні обстріли. На ранок сьогоднішнього дня загальна кількість різних російських ракет, застосованих проти України, – вже 2 тисячі 503. Наші герої тримають позиції і роблять усе, щоб завдати ворогу максимальних втрат. Я вдячний кожному нашому захиснику, кожній захисниці, які наближають той день, коли Росії все ж таки доведеться залишити Донбас у спокої. Сьогодні в нашій країні вшановували памʼять дітей, які загинули від російської агресії. За минулу добу найстрашніша цифра – кількість убитих дітей – не змінилась. 261 дитина. Саме стільки українських дітей втратили життя з вини Росії. Але це офіційне число. Чим більше будемо дізнаватися про тих, хто був похований на окупованій території, тим більшою, на жаль, може стати кількість імен у цьому списку. Читати його – страшно. Рік народження, місце проживання, обставини загибелі... Всі вони були б зараз живі, якби всього лише одна людина в Москві не спричинила цю катастрофу. Це вже не виправити. Бо ця війна вже триває. Але в будь-який момент можна зупинити страшні наслідки цієї війни. Російська армія може перестати спалювати церкви. Російська армія може перестати руйнувати міста. Російська армія може перестати вбивати дітей. Якщо та сама одна людина в Москві просто віддасть такий наказ. І той факт, що такого наказу досі немає, є очевидним приниженням для всього світу. Вічна памʼять усім, хто загинув від російського вторгнення! Вічна слава кожному й кожній, хто захищає Україну! Слава Україні!</p>
  <div class="source"><a href="https://www.president.gov.ua/news/rosijska-armiya-mozhe-perestati-vbivati-yaksho-odna-lyudina-75605">https://www.president.gov.ua/news/rosijska-armiya-mozhe-perestati-vbivati-yaksho-odna-lyudina-75605</a></div>
</article>


<article>
  <h2>Звернення Президента України до гостей та учасників Литовської національної кінопремії Sidabrinė gervė у Вільнюсі</h2>
  <div class="badges"><span class="chip">UK</span> <span class="chip">2022-06-05</span></div>
  <p>Вітаю вас із Києва! І почну це звернення з короткої, але дуже важливої цитати. «Якщо ми живемо в якомусь світі, чуємо якісь пісні або радіо, дивимось якесь кіно, це є всім тим, що створює нас, створює наш менталітет». Це слова Мантаса Кведаравічюса. Він сказав їх, коментуючи свій фільм, присвячений Маріуполю. Фільм, яким він хотів показати, як війна впливає на місто. Як війна змінює людей. І це ніби прості слова. Але вони справді про те, як визначається, яке життя в людей і які вони люди. Саме мистецтво, культура в усіх формах і всіма їхніми сенсами формують людей, освічують їх. Або навпаки – закривають у темряві, у брехні. І це також може бути відповідальність кіно, книжок, пісень і радіо – усього, що ми чуємо, бачимо, читаємо. Саме тому важливо нести правду. Важливо підтримувати мистецтво, яке для життя, а не для тих, хто хоче це життя знищити. Українці пам’ятатимуть Мантаса Кведаравічюса як людину, яка була саме такою. Він справді гідний «Золотого лебедя». Він цінував життя й завжди чітко висловлювався проти того, що загрожувало життю, на його погляд. А це був дуже уважний погляд. І прошу вас, щоб ваш погляд був таким же уважним. Щоб ви так само підтримували життя. І щоб памʼятали про Україну, про Маріуполь і про те, що ця війна, яка забрала життя Мантаса, війна Росії проти України, повинна закінчитися. Закінчитися якнайшвидше. Дякую за увагу! Слава Україні! Довідка. Проведення Литовської національної кінопремії Sidabrinė gervė відбувалося під патронатом Прем’єр-міністра Литовської Республіки Інгріди Шимоніте. Церемонія вручення нагород транслювалася наживо на національному телебаченні Литви. Цього року найвищої нагороди кінопремії – «Золотого лебедя» – удостоєний за заслуги литовський кінорежисер-документаліст Мантас Кведаравічюс, який загинув від рук російських окупантів у місті Маріуполі.</p>
  <div class="source"><a href="https://www.president.gov.ua/news/zvernennya-prezidenta-ukrayini-do-gostej-ta-uchasnikiv-litov-75621">https://www.president.gov.ua/news/zvernennya-prezidenta-ukrayini-do-gostej-ta-uchasnikiv-litov-75621</a></div>
</article>


<article>
  <h2>Звернення Президента України Володимира Зеленського за підсумками робочої поїздки до Запорізької, Донецької та Луганської областей</h2>
  <div class="badges"><span class="chip">UK</span> <span class="chip">2022-06-06</span></div>
  <p>Бажаю здоров’я, шановні українці! Сьогодні в мене нічне звернення, тому я коротко. Багато роботи було. Нескінченна доба. Був у Запоріжжі, Запорізькій області. Підтримав наших військових, нагородив найкращих. Заслухав доповідь. Були на позиціях. Провів зустріч з головою обласної державної адміністрації, місцевим керівництвом поліції, Служби безпеки, а також деякими мерами тимчасово окупованих міст. Зустрівся з маріупольцями, яким вдалося виїхати з міста живими і з дітьми. Тут їх зустріла Хортиця. По-людськи й тепло. Умови – бачив – тимчасові, але непогані. Зрозумів їхні складні питання. Думаю, вирішимо. У кожної сім’ї – своя історія. Більшість була без чоловіків. У когось чоловік пішов воювати, у когось – у полоні, у когось, на жаль, загинув. Просто трагедія. Ні дому, ні близької людини. Але треба жити заради дітей. Реальні герої – вони серед нас. Після цього поїхав з керівником Офісу на схід. Були в Лисичанську, були в Соледарі. Пишаюся кожним і кожною, кого зустрів, кому тиснув руку, з ким спілкувався, кого підтримав. Дещо привезли військовим. Про це детально не буду. А дещо привезли від них вам. Це важливо. Впевненість привезли. І міцність. Я бажаю їм здоров&#x27;я. Їхнім батькам – уклін. Всім нам – перемоги. Слава Україні!</p>
  <div class="source"><a href="https://www.president.gov.ua/news/zvernennya-prezidenta-ukrayini-volodimira-zelenskogo-za-pids-75629">https://www.president.gov.ua/news/zvernennya-prezidenta-ukrayini-volodimira-zelenskogo-za-pids-75629</a></div>
</article>


<article>
  <h2>Кожен і кожна мають говорити про те, що відбувається в Україні, щоб не зменшувалась увага до нашої боротьби за свободу – звернення Президента Володимира Зеленського</h2>
  <div class="badges"><span class="chip">UK</span> <span class="chip">2022-06-06</span></div>
  <p>Українці! Українки! Бажаю здоров&#x27;я! Сьогодні був насичений день. День важливого спілкування, важливих зустрічей. Привітав журналістів з їхнім професійним святом. У час війни слово «свято» звучить дуже неприродно, але саме в цей день щороку, 6 червня, звучать вітання для людей, від яких, безперечно, залежимо ми всі. Від інформації, яку вони поширюють. Від швидкості, з якою вони працюють. Звичайно, цьогоріч не святкуємо. Але все одно вітаємо. Все одно відзначаємо внесок журналістів і журналісток України та всіх, від кого залежить робота ЗМІ: операторів, інженерів, редакторів, фотокорів, продюсерів та всіх, без кого неможливий ефір і не працюватимуть сайти. Це люди, які тримають інформаційний фронт і яким я вдячний за це від імені всіх нас, усіх українців. Нагородив сьогодні кореспондентів і медійників, які працюють на війні зараз. Вручив нагороди також і рідним тих, чиє життя забрала війна. 32 працівники ЗМІ загинули за час від 24 лютого. У цьому переліку – різні біографії, різні персональні історії. І не тільки громадяни України. Сьогодні, під час спеціальної церемонії в Офісі Президента, згадали кожного, згадали кожну з них. Вшанували їхню памʼять хвилиною мовчання. Говорив сьогодні з Премʼєр-міністром Великої Британії Борисом Джонсоном. Поінформував його про ситуацію на полі бою, про наші можливості та ключові поточні небезпеки передусім на Донбасі й у південних районах України. Вдячний Премʼєр-міністру Борису Джонсону за повне розуміння наших потреб і за готовність надавати Україні саме ту зброю, яка нам так необхідна, щоб захищати життя наших людей. Також говорив з Президентом Польщі Анджеєм Дудою. Звичайно, про оборонну підтримку України. Це обовʼязкова тема для кожних моїх переговорів. І я вдячний тим нашим партнерам, які діють швидко й не відкладають свої рішення. Я вдячний Польщі. Обговорили також з Анджеєм питання про статус кандидата для України, це ключове політичне питання саме зараз. Очікуємо вже найближчими тижнями рішення Європейського Союзу щодо нашої заявки на кандидатство. Я вважаю, що це буде рішення не тільки про Україну, а й про весь європейський проект. Про те, чи є в нього майбутнє як справді сильного об&#x27;єднання. Готуюся до нової хвилі звернень та спілкування з політичними й експертними спільнотами світу для того, щоб гарантувати нашій державі ту підтримку, якої ми так потребуємо. Це постійний процес – збереження уваги, і його не можна зупиняти ні на мить. І це стосується насправді всіх. Кожна сучасна людина добре знає, як працюють засоби масової інформації. Тримати увагу на одній темі протягом довгого часу дуже складно. Щоб не зменшувалася увага до України, до нашої боротьби за свободу, кожен і кожна мають продовжувати говорити про те, що відбувається. Поширюйте, будь ласка, інформацію. Підтримуйте наші потреби. Звичайно, передусім це стосується журналістів. І сьогодні, до речі, я хочу побажати їм не замикатися на нашому внутрішньому українському контексті. Що більше буде сказано про Україну у світі, то швидше ми зможемо закінчити війну та звільнити нашу землю. Звичайно, це стосується й усіх представників держави та української політики. Працюйте заради нашої оборони. У єдності й на повну силу. Але не забувайте, що бізнес, сфера культури та просто звичайні люди також можуть зробити немало для того, щоб Україна залишалася в топі глобальної уваги. Простий приклад. Сьогодні мені подарували поштові марки, які випустили в Іспанії на підтримку України. Здавалося б, що може змінити поштова марка? Але це символ уваги до нашої боротьби, який побачать мільйони людей. Створювати такі символи, спонукати до створення таких символів, говорити про Україну і спонукати до розмов про Україну – це те, що допомагатиме нам у переговорах з представниками держав про конкретну важливу допомогу, яка необхідна сьогодні Україні. Наші герої не здають позицій у Сєвєродонецьку. У місті тривають запеклі вуличні бої. Лисичанськ, Словʼянськ, Бахмут, Святогірʼя, Авдіївка, Курахове та інші напрямки російських ударів – це сьогодні найгарячіші точки протистояння. Російська армія намагається задіяти на Донбаському напрямку додаткові сили, але 103-й день – і український Донбас стоїть. Стоїть міцно. Робимо все для оборони й на Запорізькому напрямку, на Миколаївському також. Я вдячний кожному й кожній, хто витримує потужний тиск окупантів і захищає нашу державу. 17 864 учасники бойових дій відзначені державними нагородами України за час із 24 лютого. Це число на 100% демонструє, який масштаб героїзму нашого народу став відповіддю на повномасштабне вторгнення Росії. Підписав сьогодні новий указ про нагородження наших військових. 121 воїн відзначений нагородами, 32 із них – посмертно. Вічна пам&#x27;ять усім, хто віддав своє життя за Україну! Вічна слава всім нашим героям! Слава Україні!</p>
  <div class="source"><a href="https://www.president.gov.ua/news/kozhen-i-kozhna-mayut-govoriti-pro-te-sho-vidbuvayetsya-v-uk-75657">https://www.president.gov.ua/news/kozhen-i-kozhna-mayut-govoriti-pro-te-sho-vidbuvayetsya-v-uk-75657</a></div>
</article>


<article>
  <h2>Маємо готуватися до наступного опалювального сезону, який через агресію РФ буде найскладнішим за час незалежності – звернення Президента України</h2>
  <div class="badges"><span class="chip">UK</span> <span class="chip">2022-06-07</span></div>
  <p>Бажаю здоров&#x27;я! Коротко звітую про день, що минув. Було багато активностей – як дипломатичних, так і внутрішньополітичних. По-перше, урядом утворюється штаб для підготовки до наступного опалювального сезону. Це рішення ухвалене за результатами наради, яку я сьогодні провів як із представниками уряду, так і з представниками наших найбільших державних енергокомпаній і регуляторів. Прем&#x27;єр-міністр, міністри енергетики, економіки, міністр розвитку громад і територій, керівники «Нафтогазу», «Укренерго», «Енергоатому» та НКРЕКП. Був також і профільний заступник керівника Офісу Президента. Що б не планували собі окупанти, ми маємо готуватися до наступної зими – у нашій державі, на своїй землі, для всіх громадян. Обговорили сьогодні питання закупівлі достатнього обсягу газу на опалювальний сезон, накопичення вугілля, виробництва електроенергії. В умовах, які ми маємо наразі через агресію Росії, це справді буде найскладніша зима за всі роки незалежності. Але! Все нормально. Маємо пройти її так, щоб наші люди відчували нормальну роботу держави. У цей час у нас не буде продажу нашого газу й вугілля за кордон. Увесь внутрішній видобуток буде спрямований на внутрішні потреби наших громадян. Водночас робимо все для того, щоб наростити наші можливості експорту електрики. Це дають змогу робити наявні в Україні потужності. А після історичного приєднання нашої держави до об&#x27;єднаної енергомережі Європи такий експорт дає нам змогу не тільки збільшувати нашу валютну виручку, а й прямо впливати на стабілізацію енергетичної ситуації в країнах-сусідах, які скорочують споживання російських енергоресурсів. Ще один важливий аспект – це ремонтна програма для ТЕС, ТЕЦ і котелень. Зокрема для тих, які були пошкоджені чи повністю розбиті російськими ударами. Виконання цієї програми найближчими місяцями – це одне з топ-завдань для міністерства енергетики України. Хочу окремо підкреслити, що поставив уряду дуже конкретне завдання – зробити все, щоб тарифи на газ та електрику і в наступному опалювальному сезоні не змінилися. Людям і так складно, бо війна. Це буде забезпечено. Місцева влада відповідає за тарифи на тепло і на гарячу воду, і на місцевому рівні має бути забезпечена така сама незмінність тарифів і зимою 2022-2023 років. Також провів нараду щодо комунікації з Європейським Союзом і з окремими країнами – членами ЄС щодо нашої заявки та набуття статусу кандидата. Дипломатична активність на цьому напрямку не припиняється ні на день. Щоденно я заслуховую звіти, зокрема й щодо підготовки процедурних рішень у Європейському Союзі. І команда Міністерства закордонних справ, наші дипломати і команда влади в цілому – усі, абсолютно всі працюють для того, щоб уже в червні з&#x27;явилося вагоме історичне рішення, яке ми всі очікуємо. Україна зі свого боку виконала всю, абсолютно всю необхідну роботу для цього. Як кажуть у таких випадках: м&#x27;яч на полі європейських структур, на полі європейських країн. Фронтова ситуація в Україні за минулу добу не зазнала суттєвих змін. Триває абсолютно героїчна оборона Донбасу. Найгарячіші точки – ті самі. Передусім Сєвєродонецьк, Лисичанськ, Попасна. Відчувається, абсолютно відчувається, що окупанти не вірили, що опір наших військових буде таким міцним, і тепер намагаються залучити додаткові ресурси на Донбаському напрямку. Як і на Херсонському – перекидають туди нові підрозділи, щоб стримувати наші дії. Але який у тому сенс для них? Все одно більшість окупаційного контингенту вже чудово зрозуміла, що в них немає перспектив в Україні. Ми фіксуємо цей настрій у відповідних перехопленнях розмов. Саме такий настрій домінує в російській армії. Ми вільні люди. Ми не ваші раби. Вже більш як 31 тисяча російських військових загинули в Україні. За час із 24 лютого Росія сплачує за абсолютно безглузду війну проти України майже по 300 життів своїх солдатів щоденно. І все одно настане день, коли кількість втрат навіть для Росії перетне межу допустимого. Активно працюємо, щоб залучити кошти для підтримки нашої армії і для відновлення України після бойових дій. На територіях, які вже деокуповані, повертаємо електрику, газ, постачання води, зв&#x27;язок. Непросто, але повертаємо. Звичайно, потрібно ще багато-багато зробити. Потрібно знову забезпечити лікарні обладнанням, провести розмінування. І, звичайно, відбудувати все зруйноване окупантами. Один з інструментів для цього – державна фандрейзингова платформа UNITED24. Тільки за перший місяць роботи за її допомогою вдалося залучити вже понад півтора мільярда гривень. І я вдячний усім, хто долучився до її створення, до її роботи. Сьогодні амбасадоркою UNITED24 стала Еліна Світоліна, наша відома й дуже успішна тенісистка. Разом з Андрієм Шевченком, першим амбасадором UNITED24, Еліна працюватиме, щоб залучити нову підтримку для нашої держави. Все для України. Саме так, працюючи разом, кожен і кожна зможемо повернути нормальне життя на всі території, яким наші військові повернули безпеку. І ще одна новина, про яку зараз можна повідомити. На наступний тиждень запланований запуск спеціальної «Книги катів» – інформаційної системи, у якій збираються підтверджені дані щодо воєнних злочинців і злочинців із російської армії. Я неодноразово наголошував, що всі вони обов&#x27;язково понесуть відповідальність. І ми крок за кроком до цього наближаємося. Створення такої інформаційної системи триває вже певний час. Це конкретні факти про конкретних людей, які винні у конкретних жорстоких злочинах проти українців. І така «Книга катів» є однією з основ не тільки відповідальності безпосередніх виконавців воєнних злочинів – солдатів окупаційної армії, але й їхніх командирів. Тих, хто віддавав накази. Тих, хто зробив можливим усе, що вони наробили в Україні. В Бучі, в Маріуполі, в усіх наших містах, в усіх громадах, до яких дотягнулися. Усі будуть відповідати. Вічна памʼять усім, чиє життя забрали ці окупанти! Вічна слава кожному й кожній, хто наближає нашу перемогу! Слава Україні</p>
  <div class="source"><a href="https://www.president.gov.ua/news/mayemo-gotuvatisya-do-nastupnogo-opalyuvalnogo-sezonu-yakij-75689">https://www.president.gov.ua/news/mayemo-gotuvatisya-do-nastupnogo-opalyuvalnogo-sezonu-yakij-75689</a></div>
</article>


<article>
  <h2>Політична історія завжди йде поряд з економічною, і успіх буває тільки спільний – звернення Президента Володимира Зеленського до учасників Ukraine Virtual Investor Conference</h2>
  <div class="badges"><span class="chip">UK</span> <span class="chip">2022-06-08</span></div>
  <p>Пані та панове! Дякую за запрошення! Радий можливості звернутися до вас сьогодні. Знаю, що мене слухатимуть люди бізнесу, не політики, тому буду максимально конкретним. Щоб і ваш час, і мій час, і наш час був використаний з максимальною користю. Україна зазнала неспровокованого й надзвичайно жорстокого повномасштабного нападу на нашу землю з боку Російської Федерації. Ця війна триває вже 105 днів. І ми ведемо цю війну так, що, я впевнений, ні в кого вже немає сумнівів у нашій перемозі. Вона обов&#x27;язково буде. І вона буде то швидше, що якіснішою буде зокрема й наша з вами співпраця. Я пропоную вам сьогодні розглянути два горизонти співпраці з Україною – короткостроковий і довгостроковий. Звичайно, ви можете долучитися до нашої історії успіху. До нашої перемоги. І просто зараз. Це дуже прості, дуже прозорі інструменти. Перший інструмент – це наша платформа UNITED24, спеціальна фандрейзингова платформа, за допомогою якої ми акумулюємо кошти для відновлення життя після бойових дій. Це розмінування, це купівля обладнання для лікарень, гуманітарна підтримка. Дуже важливо. Кожен внесок дає нам змогу побачити, що в України є той чи інший конкретний, справжній друг. А отже, ми бачимо, кому будемо вдячні. Другий інструмент – це військові облігації України. Навіть зараз, у час повномасштабної війни, ми демонструємо абсолютно сумлінне обслуговування нашого боргу. Отже, військові бонди – це інструмент для вас, щоб і підтримати нас у боротьбі за свободу, і щоб заробити. Заробити вам. Але все ж більше уваги я хочу приділити сьогодні довгостроковому горизонту. Тому, чому вам буде вигідно співпрацювати з Україною не просто зараз, а зараз і протягом іще багатьох років. Я пропоную вам, як то кажуть, грати в довгу. Які конкретно це можливості? Я назву пʼять основних: це Європа, IT, агро, «зелена» енергетика, локалізація виробництва. Україна – це доступ до всього ринку Європейського Союзу. Безмитний доступ. Працюємо над тим, щоб такий же доступ був до ринків держав «Великої сімки». І це – власний ринок збуту, один із найбільших у нашому регіоні. Україна – це кваліфіковані працьовиті фахівці, одні з найкращих у Європі. Україна – це простір цифровізації, який дає простоту, дає, найголовніше, прозорість будь-яким відносинам між людиною та державою, між компанією та державою. Це те, чого ви не знайдете сьогодні в більшості країн світу. Україна – це IT-сектор, який користується одним із найбільш сприятливих законодавств у світі – спеціальним законодавчим режимом «Дія Сіті». І я пропоную переносити штаб-квартири IT-компаній вже й до України, утворювати центри спільного обслуговування та R&amp;D-центри. Україна – це стійкість інституцій навіть у час повномасштабного вторгнення. Наша банківська система, фінанси, державні структури залишаються абсолютно стабільними, працюють попри все. Україна – це аграрний сектор, глобальне значення якого вже всі бачили, коли Росія заблокувала наші порти. Саме наш агросектор – ключовий для ринків десятків країн. Розвивати переробку в Україні – це справді вигідно. Україна – це індустріальні парки, які дають особливі можливості для розміщення будь-яких виробничих підприємств. Величезний потенціал у різних галузях – від аерокосмічної до деревообробки. Україна – це багаті природні ресурси: від природного газу до літієвих руд. І Україна – це «зелена» енергетика, «зелені» добрива та «зелений» водень. Все це разом – гарантія майбутньої енергетичної безпеки Європи, коли ми замістимо Росію з її брудним викопним паливом. Україна – це амбітна програма післявоєнної відбудови, яка стане найбільшим економічним проектом нашого часу у Європі. Все це – пріоритети для мене, а отже, це може стати пріоритетами і для вас. Ніде у світі ви не знайдете одночасно всіх цих економічних чинників. Вони є тільки в нас, в Україні, і долучатися до роботи з ними можна вже. І, звичайно, я розумію, що поруч з усім, що я кажу зараз, є одне слово. І це слово – «війна». Війна триває. Але ми вистояли проти надпотужного удару. Ми захищаємо нашу територію. І ми йдемо до того, що обов’язково стане одним із найбільших військових успіхів у Європі. Ми переможемо в цій війні. І, співпрацюючи з вами, – швидше. Політична історія завжди йде поряд з економічною історією, і коли можливий успіх – він буває тільки спільний – і на державному рівні, і на бізнесовому рівні. Ми пропонуємо вам саме такий успіх. Бо відчуваємо: наш захист у цій війні й наша робота на перемогу показали всім у світі, що ми справді заслуговуємо на успіх. Я запрошую вас до співпраці! Слава Україні!</p>
  <div class="source"><a href="https://www.president.gov.ua/news/politichna-istoriya-zavzhdi-jde-poryad-z-ekonomichnoyu-i-usp-75697">https://www.president.gov.ua/news/politichna-istoriya-zavzhdi-jde-poryad-z-ekonomichnoyu-i-usp-75697</a></div>
</article>


<article>
  <h2>Битва за Сєвєродонецьк, мабуть, одна з найважчих за цю війну, і зокрема там вирішується доля Донбасу – звернення Президента України</h2>
  <div class="badges"><span class="chip">UK</span> <span class="chip">2022-06-08</span></div>
  <p>Українці! Українки! Усі наші захисники й захисниці! Рівно 10 років тому в цей день почався Євро-2012 – чемпіонат Європи з футболу, який об’єднав усіх українців, українців і поляків, українців та абсолютну більшість європейців. Церемонія відкриття була у Варшаві, фінальна церемонія – у нас у столиці, в Києві. Матчі проводилися в різних містах наших двох країн, зокрема і в Донецьку, на «Донбас Арені». Всього лише 10 років минуло, а таке враження, що це було в іншому світі. Якраз сьогодні окупанти випустили абсолютно божевільну новину, що нібито вони готуються об’єднати якісь футбольні клуби з усіх окупованих територій в один псевдочемпіонат – із Донецька, Луганська, Херсона, Мелітополя, Криму, навіть із частини території Грузії. Це просто знущання окупантів з людей, які все прекрасно пам’ятають. 10 років тому наш Донецьк був сильним, гордим і розвинутим містом. А потім прийшла Росія. Принесла якраз такого неадекватного рівня ідеї. І тепер це місто-привид, яке втратило більшість людей, тисячі життів і абсолютно всі перспективи. Тільки повернення України, яке обов’язково буде, тільки наш прапор і тільки український закон означатимуть для цих територій, для цих міст просто нормальне життя – знову. Життя, яке там було. Мирне, безпечне, відкрите для всього світу. І, звичайно, – нові матчі команд світового рівня на «Донбас Арені». Я вдячний Президенту Польщі Анджею Дуді, другу всіх українців, за те, що він вирушив зараз у спеціальну поїздку країнами Європи для підтримки європейської перспективи нашої держави. Саме в цьому червні маємо отримати рішення щодо кандидатства. І всі наші друзі, всі наші дипломати зараз працюють для цього, працюють на повну. Разом з Анджеєм мала поїхати й Президентка Словаччини Зузана Чапутова – планувалась така спільна ініціатива двох лідерів. Завадив позитивний тест на ковід. Що ж, такі умови нашого життя зараз. Бажаю Зузані якнайшвидшого одужання. Говорив сьогодні з канцлером Німеччини Шольцом. Також про рішення на користь України щодо кандидатства, яке насправді буде рішенням і на користь Європи. Про оборонну підтримку говорили. І про продовольчу безпеку, гарантування якої – вже справді глобальний інтерес. Бо ніхто не може бути зацікавлений, окрім російської держави, у глобальній продовольчій кризі. Звернувся сьогодні до учасників інвестиційної конференції, організованої для обговорення економічних перспектив нашої держави. Серед учасників були представники найбільших світових фондів. Захід хоча й непублічним був, але все ж дуже вагомий, потужний. Запросив їх інвестувати в Україну. Інвестуйте. Також поспілкувався з учасниками спільноти керівників найбільших американських компаній. Це вже 133-й такий саміт, і цьогоріч він обʼєднав провідні сили глобального бізнесу. Обговорили, як бізнес може допомагати Україні вистояти. Закликав виходити з російського ринку й не підтримувати своїми податками цю війну. Для мене дуже важливо побачити, що в такій аудиторії – а це, ще раз підкреслю, представники найбільш впливової частини американського бізнесу – вважають, що санкції проти Росії потрібно посилювати. Отже, було б правильним для політиків почути цю позицію. Провідний бізнес і більшість у суспільствах Америки та Європи вважають, що поки ще недостатньо тиску на Російську Федерацію для припинення цієї війни. Сєвєродонецьк за підсумками і цієї доби, вже 105-ї доби повномасштабної війни, залишається епіцентром протистояння на Донбасі. Захищаємо наші позиції, завдаємо ворогу відчутних втрат. Це дуже жорстока битва, дуже важка. Мабуть, одна з найважчих протягом всієї цієї війни. Я вдячний кожному й кожній, хто обороняється на цьому напрямку. Багато в чому саме там зараз вирішується доля нашого Донбасу. Також підписав укази про нагородження наших героїв. 285 учасників бойових дій відзначені державними нагородами, 68 із них – посмертно. Вічна пам’ять усім, хто віддав життя за Україну! Вічна слава нашим героям, які захищають державу! Слава Україні!</p>
  <div class="source"><a href="https://www.president.gov.ua/news/bitva-za-syevyerodoneck-mabut-odna-z-najvazhchih-za-cyu-vijn-75705">https://www.president.gov.ua/news/bitva-za-syevyerodoneck-mabut-odna-z-najvazhchih-za-cyu-vijn-75705</a></div>
</article>


<article>
  <h2>Маємо використати весь наш вплив і лідерство, щоб захистити свободу й забезпечити поразку тиранії – Президент України під час участі у TIME100 Gala</h2>
  <div class="badges"><span class="chip">UK</span> <span class="chip">2022-06-09</span></div>
  <p>Пані та панове! Вітаю вас з України! І вдячний за можливість звернутися до вас. Коли я дізнався, що саме мене визнали найвпливовішою людиною року, то сприйняв це як відзнаку того, що роблять усі наші люди – усі українці, які захищають свободу й незалежність нашої держави. Для мене честь бути лідером передусім для цих людей. Цьогоріч у топ-5 найвпливовіших, окрім мене, – Ілон Маск, Премʼєр-міністр Великої Британії Борис Джонсон, медичні працівники, які боролися з ковідом, та Президент США Джозеф Байден. І цей топ був складений у час, коли у Європі триває найстрашніша війна за останні 77 років. Війна, яку ми поки що не можемо зупинити. Чому так? Чому ми не можемо зупинити кровопролиття? Чому наш вплив не працює на повну? І чому людина, яка взагалі не в нашому списку, тримає в заручниках мільйони людей? Погодьтеся, ці запитання зараз – буквально в повітрі. Але чи є у вас на них відповіді? На другому місці у нашому топі, у топі найвпливовіших – Ілон Маск. Людина, яка запускає ракети в космос і вміє дивувати світ. Людина, яка відкриває новий простір можливого і для інтелекту, і для технологій. Але думки світових лідерів зайняті не Ілоном. Не його ракетами, які забезпечують прогрес у житті. Думки світових лідерів присвячені тому, хто запускає ракети по мирних людях і знищує життя. За 105 днів повномасштабної війни Росія використала проти українських міст уже близько 2 тисяч 600 різних ракет. Більшість із них – проти цивільних обʼєктів: підприємств, залізниці, мостів, університетів, навіть проти звичайних житлових будинків. Одна з таких ракет убила в нашому місті Одесі одразу трьох людей – тримісячну дівчинку, її звали Кіра, її маму та бабусю. Три покоління однієї родини. Коли Росія розпочала повномасштабну війну, Кірі був всього лише місяць. Що вона встигла побачити в житті? І що її вбивство додало до впливу Росії? На початку цієї війни я говорив з Ілоном. Він запитав у мене, чим може допомогти. І допоміг. Завдяки його технологіям ми можемо забезпечити наших людей стабільним зв&#x27;язком навіть тоді, коли російські ракети руйнують усю інфраструктуру. Однак хіба є світові лідери, які переживають, чи візьме Ілон слухавку, коли вони телефонують? Або які переживають, чи прийме він їх? Чи є лідери, які думають про те, якої довжини буде стіл, коли Ілон Маск сяде з ними поговорити? То що ж тоді насправді дає вплив? Які ракети? Ті, які служать науці? Чи ті, які служать смерті? Щось точно вийшло з-під контролю. Чи то наш власний вплив, який ми стали недооцінювати, чи наше ставлення до лідерства. Ставлення до того, що значить бути лідером. Я дуже поважаю Бориса Джонсона – він справжній друг України та міцний захисник свободи. Але, на жаль, не від нього залежить, чи буде їжа на столах у мільйонів людей Африки, Азії, Латинської Америки. Це російський флот, а не британський чи будь-який інший заблокував чорноморські порти України так, що світ опинився на порозі страшної продовольчої кризи. І це не просто цінова криза. Ми не можемо відправляти на експорт нашу пшеницю, кукурудзу, олію та інші товари, які виконували стабілізаційну роль на глобальному ринку. А це означає, що може виникнути, на жаль, фізична нестача продуктів у десятках-десятках країн світу. Може початися голод для мільйонів людей, якщо триватиме російська блокада Чорного моря. Ми постійно говоримо з Борисом та іншими лідерами про те, як зняти російську блокаду з наших портів. І як відновити свободу мореплавства – одну з базових свобод для всього людства. Але поки ми шукаємо, як захистити свободу, інша людина її руйнує. Інша людина продовжує шантажувати світ голодом. Інша – в усіх сенсах цього слова. Зокрема і в тому, як ця людина бореться за вплив. І в мене є запитання: чому ця «іншість» досі залишається прийнятною для окремих лідерів і країн? Я залишаю вам це запитання. Бо насправді кожна людина має дати на нього відповідь – передусім саме для себе. Щоб відчути в собі те, що називається цінностями. Чи є вони? Це абсолютно справедливо, що медичні працівники, які боролися з ковідом, відзначені цього року в голосуванні Time. Вони справді герої свого часу. І вони своєю сумлінною працею спонукали увесь світ до об&#x27;єднання. Нарешті до об&#x27;єднання. Спочатку в різних країнах однаково думали, що достатньо просто закрити кордони й забезпечити себе – себе передусім – вакциною. Але згодом стало ясно, що для COVID-19 немає кордонів, і від нього не може бути захисту тільки в національних межах. Навіть найбільш розвинені медичні системи виявилися неготовими до того вірусу. І, на жаль, довелося пройти через велику несправедливість, борючись із COVID-19, щоб знайти вакцину. Щоб домовитися про спільні правила реагування, про глобальний механізм розподілу вакцин. Чому ж зараз це повторюється? Чому знову так складно? Зброя й санкції – це так само вакцина. Вакцина проти COVID-22, який принесла Росія. Ненависть – це вірус, і він ще смертоносніший, ніж COVID-19. Він поширюється завдяки пропаганді. Завдяки безкарності вбивць. Завдяки російській нафті, яка все ще на глобальному ринку. Завдяки грошам, які все ще переміщуються між глобальною фінансовою системою та російськими банками. Завдяки великим компаніям, які все ще вважають, що на грошах із російського ринку все ще небагато крові. Хоча вже десятки тисяч людей загинули. Мільйони були змушені залишити свій дім через цю війну. Коли ненависть постукає у ваш дім, чи будете ви готові? Хіба якась маска на обличчі зможе захистити вас від російського COVID-22? І чому вакцину проти нього – зброю та санкції – так складно отримати в достатньому обсязі? Чому для деяких країн COVID-22 так само нібито немає, як для конспірологів нібито не було COVID-19? Чому деяких людей не вчать навіть кров і смерть? Я вдячний Президенту Байдену за те, що він об&#x27;єднав вільний світ, коли постала російська загроза. Сьогодні маємо різні інструменти для реагування. Це оборонна підтримка для України, фінанси. Це політична координація між багатьма країнами. Це також і ленд-ліз, який повертає сенс боротьби за свободу, який був актуальним під час Другої світової війни. Бо загроза зараз – аналогічного масштабу. Проте війна Росії проти України досі триває. І просто зараз, у хвилини, коли ви чуєте моє звернення, на полі бою гинуть українські військові. Російська армія обстрілює наші міста з артилерії та авіації. У списку дітей, убитих російськими ударами за час від 24 лютого, вже більш як двісті шістдесят прізвищ. І коли цьому буде край? Коли? Насправді це ключове питання. Але чому на нього досі немає відповіді? Чому нашого впливу не вистачає для цього? Хіба ми боягузи? Ні. Може, ми щось упускаємо в нашій справжній силі? Може, ми не користуємось усім потенціалом нашого впливу й нашого лідерства? І це моє запитання до Сполучених Штатів – і до партій, і до суспільства; і до демократів, і до республіканців; і до Конгресу, і до Президента. Настав час бути впливовими на сто відсотків. Ми можемо забезпечити поразку тиранії. Всі ми, всі лідери нашого часу. Ми можемо надійно захистити свободу. Ми можемо зупинити шантаж, до якого вдається людина, якій взагалі не місце в нашому списку. Якщо ми це можемо, значить, ми повинні це зробити. Бо вплив зобовʼязує. Дякую за увагу! Слава Україні!</p>
  <div class="source"><a href="https://www.president.gov.ua/news/mayemo-vikoristati-ves-nash-vpliv-i-liderstvo-shob-zahistiti-75693">https://www.president.gov.ua/news/mayemo-vikoristati-ves-nash-vpliv-i-liderstvo-shob-zahistiti-75693</a></div>
</article>


<article>
  <h2>Світ повинен прибрати все, що заважає співпраці та розвитку, а російська агресія – це ключова перешкода – виступ Президента на відкритті засідання Організації економічного співробітництва та розвитку</h2>
  <div class="badges"><span class="chip">UK</span> <span class="chip">2022-06-09</span></div>
  <p>Пане Голово Ради міністрів Маріо Драґі! Пане Макі Салл, Президенте Африканського союзу, Президенте Сенегалу! Пане Генеральний секретарю Матіасе Корманн! Пані та панове! Я радий можливості звернутися до вас сьогодні. Сьогодні, коли світ в умовах одразу декількох глобальних криз – продовольчої, енергетичної та ціннісної, я б застосував саме це поняття, щоб охарактеризувати кризу, яку часто називають геополітичною, – «ціннісна». І я згодом поясню, чому це так. Рік тому, у такий же літній час, як і зараз, коли ці три кризи готувалися, й готувалися безпосередньо Росією, світ не хотів бачити, куди він рухається. Не хотів бачити, як багато може залежати від розвитку ситуації тут, у нашій частині Європи. Війна Росії проти України та, якщо взяти ширше, агресія Росії проти всіх правил життя у Європі та у світі призвели до тяжких наслідків. Десятки тисяч людей убиті. Сотні міст і сіл в Україні зруйновані. Близько 12 мільйонів людей в Україні стали вимушеними переселенцями – і це відображає найбільшу міграційну кризу у Європі з часів Другої світової війни. Чорне море, яке є одним з ключових маршрутів експорту продовольчої продукції, заблоковане російським флотом. Сотні мільйонів людей на різних континентах опинилися на порозі як мінімум нестачі продовольства, як максимум – голоду, за який Росія нестиме повну відповідальність. Європа переживає одну з найскладніших енергетичних ситуацій у своїй історії. І це ми ще не знаємо, які інші кризи готує Росія вільному світу. Що буде, якщо російська армія застосує зброю масового ураження? Що буде, якщо внаслідок російських ударів виникне загроза, наприклад, для джерел питної води в нашому регіоні? Або загроза радіаційного чи хімічного забруднення басейну Чорного моря, а отже, й частини Середземного моря? Коли минулого року Україна попереджала світ про російські приготування та наголошувала на необхідності жорстких превентивних санкцій проти Росії, щоб у Москві хоча б відчули, що будь-яка агресія не зійде їй з рук, у світі нас не почули. Коли ми говорили, що політика Росії щодо енергетичного підкорення Європи має на меті створення проблем не лише Україні та нашій газотранспортній системі, а й усім європейцям, це не сприймалося повною мірою деякими лідерами самої ж Європи. А коли ми попереджали, що агресивні дії Росії з блокування вільного мореплавства в Азовському морі призведуть до значно більших негативних наслідків, багато хто у світі просто не хотів у це вірити й відверто говорив, що це нібито неможливо. Але ось усе це не просто можливо. Ось це відбулось. І відбулось тому, що Росії не показали вчасно, що світ уміє бути жорстким, коли потрібно захищати спільні інтереси. Базові інтереси – мир, безпеку, свободу, вільну торгівлю та передбачуваність життя. Пані та панове! Світ довго не визнавав важливості України та ваги наших попереджень. Але Росія завжди знала, що декілька кроків саме проти нашої держави, декілька кроків саме в нашому регіоні – і наслідки відчують на всіх континентах. Саме тому Росії потрібен контроль над Україною. Саме тому це базовий інтерес світу зараз – допомагати захисту України. Треба якнайшвидше закінчити війну Росії проти нашої держави, щоб можна було гарантувати надійність постачання продовольства через Чорне море. Бо саме український аграрний експорт виконує стабілізаційну роль на глобальному ринку. І Росія має відповісти за те, що провокує проти Європи нову міграційну хвилю, використовуючи мешканців і Африки, і Азії просто як заручників. Щодо Росії за це мають бути застосовані довгострокові болісні санкції саме на глобальному рівні. Також не може бути й мови про продовження членства Росії у FAO – Продовольчій та сільськогосподарській організації ООН. Що там робити Росії, якщо вона працює на голод для як мінімум чотирьохсот мільйонів, а як максимум понад мільярда людей? Треба якнайшвидше гарантувати довгострокову безпеку Україні, щоб ми могли завдяки «зеленій» енергетичній трансформації, завдяки «зеленому» водню гарантувати довгострокову енергетичну безпеку Європи та замістити російське викопне паливо на нашому континенті. І, звичайно, треба якнайшвидше взятися до післявоєнного відновлення України, щоб гарантувати, що жодна з екологічних загроз, які створені вже Росією під час війни проти України, не вдарить по наших людях та сусідніх народах. Український Донбас, який Росія просто знищує жорстокими ракетними, авіаційними, артилерійськими ударами, був одним із помітних промислових регіонів світу. А це – глибокі вугільні шахти, металургійні, хімічні підприємства. Будь-які бойові дії в такому регіоні, а тим паче із застосуванням такої зброї, яку зараз використовує Росія, це загроза забруднення для величезної території. Загроза забруднення підземних вод і річок, а отже, і басейну Азовського та Чорного морів. Лише уявіть, якого рівня можуть бути втрати, якого рівня це збитки для Європи та світу. Пані та панове! На початку я сказав, що світ опинився в умовах ціннісної кризи. У чому вона проявляється? Немає таких урядів і країн, немає таких міжнародних організацій, які б не розуміли глобальних загроз від російської агресії. Але є й такі уряди, і такі країни, і такі міжнародні організації, які вважають, що нібито можуть відсидітись і не реагувати на те, що відбувається. Це і є проблема цінностей, а не геополітики. Про геополітику говорять тоді, коли не хочуть визнавати, що відмовляються від цінностей. Я вдячний вам за те, що ви залишаєтеся принциповими. За те, що ви справді готові захищати цінності. Бо саме на основі цінностей можливі сталий розвиток і стійкість прогресу. Це було правильне рішення, коли ви згорнули всю співпрацю з Росією та припинили процес приєднання Росії до Організації економічного співробітництва та розвитку, коли ви закрили офіс Організації у Москві. І це має бути прикладом для інших міжнародних організацій. Ми маємо й надалі і на рівні міжнародних організацій, і на рівні країн використовувати всі інструменти тиску на Росію, щоб зупинити її агресивну політику. Світ повинен прибрати все, що заважає співпраці та розвитку, а російська агресія – це перша ключова перешкода, перша ключова загроза. І я вірю, що вже найближчим часом ми зможемо почати використовувати у повоєнній відбудові України весь досвід ОЕСР, який базується на втіленні історично вагомого Плану Маршалла. Я вдячний за рішення відкрити у Києві, у нашій столиці, регіональний офіс Організації. Це визнання значення нашої країни, нашого регіону для глобальної співпраці та розвитку. І я сподіваюсь, пане Генеральний секретарю, пане Матіасе, що вже дуже скоро ми зможемо зустрітися з вами у нашому київському офісі Організації економічного співробітництва та розвитку. Дякую за увагу! Слава Україні!</p>
  <div class="source"><a href="https://www.president.gov.ua/news/svit-povinen-pribrati-vse-sho-zavazhaye-spivpraci-ta-rozvitk-75709">https://www.president.gov.ua/news/svit-povinen-pribrati-vse-sho-zavazhaye-spivpraci-ta-rozvitk-75709</a></div>
</article>


<article>
  <h2>В українському суспільстві можуть бути тільки ті, хто захищає нашу незалежність, і ті, хто працює, щоб забезпечити цей захист – звернення Президента України</h2>
  <div class="badges"><span class="chip">UK</span> <span class="chip">2022-06-09</span></div>
  <p>Українці! Українки! Всі наші захисники й захисниці! Нещодавно завершив розмову з Президентом Франції Еммануелем Макроном. Говорили передусім про оборонну підтримку. Звісно, це ключова тема. Поінформував Еммануеля про ситуацію на передовій, про можливий розвиток протистояння найближчими днями й тижнями, про наміри російських окупантів і про нашу протидію. Звичайно, детально говорили про європейську перспективу України. Готуємося до відповіді на нашу заявку щодо кандидатства. Торкнулися також тематики гарантій безпеки для України й для усієї Європи. Вдячний, що ми з Президентом Франції обговорили цю тему. Продовжуємо працювати. Говорив сьогодні і з Прем&#x27;єр-міністром Чорногорії про шлях наших країн до Євросоюзу. Фактично обмінялися досвідом. Продовжуємо дуже активно працювати в усіх країнах Європейського Союзу щоденно, щоб там однаково сприймалася ситуація щодо кандидатства для нашої держави – і на заході, і на сході, і на півночі, і на півдні Європейського Союзу. Більшість європейців підтримують інтеграцію України. А якщо європейці підтримують, то політики, які поки що сумніваються в деяких країнах, не мають протиставляти себе людям, суспільству і самому ходу європейської історії. Звернувся до учасників міністерської зустрічі Організації економічного співробітництва та розвитку. Це одна з найбільш впливових міжнародних організацій світу. Зв&#x27;язки з Росією вони розірвали. Але потрібні також і сутнісні рішення – потрібен конкретний тиск на Росію за те, що вона робить, зокрема й за спровоковану нею кризу на світовому ринку продовольства. Провів сьогодні дуже важливу нараду з урядовцями. Економіка, бізнес, робочі місця. Обговорили дії на трьох рівнях – те, що потрібно зробити прямо зараз, те, що можемо зробити найближчим часом, як би складно не було, і те, що обовʼязково зробимо після війни. Перше – це програма спеціальних грантів для підтримки малого й середнього бізнесу. Те, що вже зараз може забезпечувати нові робочі місця й нову податкову базу. Друге – це розвиток нашого сектору безпеки в усіх його аспектах. І зараз, і в майбутньому. Це також питання про робочі місця, питання про фаховість, про технологічність. Сектор безпеки в Україні має стати зовсім іншим, ніж це було всі ці 30 років. Від державного кордону й до кожної вулиці, до кожної школи, до кожного об&#x27;єкта інфраструктури – безпека має бути на сто відсотків. І третій аспект – це промислове відновлення та залучення інвестицій в державу. Локалізація, індустріальні парки, підтримка державного замовлення, залучення сучасних технологій в Україну. Готуються відповідні державні програми. Зараз в Україні багато дискусій про те, якою має бути економічна політика держави і в час війни, і тоді, коли повернемо мир. Хочу підкреслити одну деталь. І ця деталь – фундаментальна. Ми вже маємо звикати до того, що в суспільстві можуть бути тільки дві частини – ті, хто захищає нашу незалежність, і ті, хто працює так, щоб забезпечити цей захист. І це не питання тієї чи іншої економічної доктрини, не питання тієї чи іншої політичної позиції. Ми просто не можемо собі дозволити, щоб в країні залишалася тіньова частина економічного життя. Звичайно, я розумію, що в частині наших регіонів зараз будь-яка економічна активність – офіційна чи неофіційна – є питанням просто виживання. Але якщо ми говоримо про нормальне, стабільне й міцне життя суспільства, роботу держави, про нашу оборону, то маємо розуміти: є ті, хто служить, і є ті, хто забезпечує своєю роботою тих, хто служить. Отже, це офіційна зайнятість. Це сплата податків. Це максимальне розширення економічних можливостей в нашій країні на легальному ґрунті. І це повна модернізація державних інституцій. Усі, хто працює в українській політиці, хто впливає на суспільну дискусію, мають усвідомити, що тіньового в країні більше не буде. Вдячний нашим зв&#x27;язківцям, які сьогодні буквально за день відновили в Харкові телевізійне мовлення після ранкового обстрілу. Бити по телецентрах, руйнувати канали звʼязку, залишити людей в ізоляції – це тактика окупантів, без якої вони справді не можуть. Бо відкритість і чесність також є зброєю проти всього, що несе російська держава. Фронтова ситуація за добу – без суттєвих змін. Сєвєродонецьк, Лисичанськ, інші міста Донбасу, які окупанти вважають зараз ключовими мішенями, тримаються. Маємо певний позитив у Запорізькій області, де вдається зривати плани окупантів. Поступово просуваємося вперед на Харківщині, звільняючи нашу землю. Тримаємо оборону на Миколаївському напрямку. Я вдячний усім нашим захисникам, усім захисницям, завдяки яким це можливо. Завдяки яким ми витримали вже 106 днів повномасштабної війни. Вічна слава всім, хто став на захист нашої держави! Вічна пам&#x27;ять усім, хто загинув за Україну! Слава Україні!</p>
  <div class="source"><a href="https://www.president.gov.ua/news/v-ukrayinskomu-suspilstvi-mozhut-buti-tilki-ti-hto-zahishaye-75713">https://www.president.gov.ua/news/v-ukrayinskomu-suspilstvi-mozhut-buti-tilki-ti-hto-zahishaye-75713</a></div>
</article>


<article>
  <h2>Демократія може програти на Європейському континенті, якщо слова не підкріплюватимуться діями – звернення Президента України до учасників Копенгагенського демократичного саміту</h2>
  <div class="badges"><span class="chip">UK</span> <span class="chip">2022-06-10</span></div>
  <p>Шановний пане Расмуссен! Шановні присутні! Шановні пані та панове! Вдячний за можливість звернутися до вас. Минулого року на четвертому Копенгагенському демократичному саміті прозвучало запитання, де пролягає лінія фронту між свободою й пригніченням та як захистити свободу від авторитаризму. Що ж, цьогоріч ми отримали відповідь на це запитання не просто в дискусіях, а на полі бою. Цей рік показав, що державний кордон України і є актуальною лінією протистояння. Але між чим і чим? Чи тільки між свободою та пригніченням? Чи тільки між демократією й авторитаризмом? Так, між ними. Але на це протистояння можна поглянути також з іншої точки зору. Його можна оцінити не тільки з погляду політичних режимів чи ідеологій. На нього потрібно подивитися і з точки зору здатності перетворювати слово на дію. Це фундаментальна здатність будь-якої системи – суспільної, державної, бізнесової. Якщо цієї здатності немає, система програє. Звичайно, всі ми виховані в культурах, які цінують слово. І демократичний устрій завжди базується на тому, що слово має значення. І я не хочу применшувати значення дискусій, думок, позицій. Я хочу звернути вашу увагу на те, як небагато часу знадобилось одній системі, щоб перетворити слова про народ, якого нібито не існує, на жорстокі військові дії, спрямовані на знищення цього народу. Або слова про те, що якась територія нібито має бути частиною іншої держави, на дії із захоплення цієї території. Чи можуть демократичні системи надати допомогу цьому народу, який стає жертвою агресії, так само швидко, як тиранія починає агресію? Чи є в демократичного світу інструменти, які можуть так само швидко забезпечити захист цієї території, яку хтось там вирішив захопити? Ще минулого року на такому ж саміті, як цей, такі слова могли б стати основою для цікавої дискусії про силу Європи та російську тиранію. Але цьогоріч ми бачимо, що це абсолютно практичні запитання, від яких безпосередньо залежить доля мільйонів людей, і насправді не тільки в Україні. Бо російську державу цікавить значно більша територія, ніж суверенна територія України, і Росія не визнає право на самостійне існування не лише українського народу. Пані та панове! Давайте уважно поглянемо на деякі слова, які поки що не перетворились на дії. Слово – це завжди основа закону. Це завжди основа договору. Конвенцій, статутів, декларацій і, звичайно, меморандумів. Тільки за час війни Росії проти України – а вона триває, я нагадаю вам, не з 24 лютого, а з 2014 року – Росія порушила близько чотирьохсот різних міжнародних договорів, сторонами яких є наші держави. Наведу лише деякі приклади: Статут ООН; Конвенція ООН про боротьбу з фінансуванням тероризму; Конвенція ООН щодо запобігання злочину геноциду та покарання за нього; корпус конвенцій, що регулюють закони та звичаї війни; Міжнародна конвенція для захисту усіх осіб від насильницького зникнення; Конвенція про захист культурних цінностей у випадку збройного конфлікту; Конвенція ООН про ліквідацію всіх форм расової дискримінації; Конвенція ООН з морського права. Від ключових глобальних документів можна перейти до фундаментальних для Європи. Російська держава порушила: Заключний акт НБСЄ 1975 року; Європейську конвенцію про захист прав людини та основоположних свобод; Статут Ради Європи. І варто усім нам згадати Будапештський меморандум, порушення якого Росією додає цій картині максимального цинізму. Цим порушенням Росія знівелювала всю боротьбу за ядерне роззброєння у світі. Чого тепер варті слова про ядерне роззброєння, якщо на Україну, у якої забрали третій за потужністю ядерний арсенал, здійснила напад держава, яка була серед тих, хто підписався під зобов&#x27;язанням утриматися від агресії і яка досі залишається ядерною державою? Демократія – це завжди повага до слів. Міжнародне право – це також повага до слів. Але вони працюють і здатні вигравати у протистояннях тільки тоді, коли можуть бути підкріплені діями. Коли слово буквально означає дію. Тож, повертаючись до запитання про те, де проходить лінія протистояння між свободою та пригніченням, варто сказати, що вона проходить також між здатністю просто говорити щось і готовністю діяти на підкріплення тих чи інших слів – обіцянок виборцям, слів на переговорах і текстів конвенцій. На українському кордоні, на українському Донбасі, під Харковом, на півдні України ми можемо зараз бачити, що український народ справді готовий підкріпити слова про свою незалежність відповідними діями на захист незалежності. Але де той кордон, на якому буде видно, що і Європа готова підкріпити всі важливі для себе слова відповідними діями? Чому, якщо опитування показують, що 71 відсоток європейців вважають Україну частиною європейської сімʼї, досі є політичні скептики, які вагаються, чи дозволяти нам рух до Європейського Союзу? Чому, якщо базові цінності Європи передбачають, що кожен народ має однакове значення і його мають однаково поважати, українському народу так довго говорять про те, що він повинен залишитись у «сірій» зоні між Європейським Союзом і Росією? Чому, якщо Росія цинічно порушує буквально всі життєво важливі документи міжнародного права, досі залишаються ті, хто вагається, чи блокувати будь-які відносини з такою державою? Ці запитання вказують насправді на те, що Європейська система може програти, якщо слова не будуть підкріплюватися діями. Демократична система може програти навіть на нашому континенті, якщо не буде дій. Тож перше – треба нарешті прибрати цю «сіру» зону, яка так спокушає російську державу. Треба переходити до дій від слів про те, що Україна – це частина європейської сім&#x27;ї. Найближчими тижнями Євросоюз може зробити історичний крок, який доведе, що слова про приналежність українського народу до європейської родини не є порожніми. Друге – потрібні дієві, юридично зобовʼязувальні гарантії безпеки в оновленій архітектурі безпеки для Європейського континенту. Таку систему гарантій ми опрацьовуємо зараз для України. І тільки тоді, коли вона з&#x27;явиться, можна буде впевнено говорити, що тисячі слів на сторінках конвенцій, статутів, договорів і меморандумів – це не просто слова, а реальність, яка підкріплюється діями. Потрібно також нарешті навчитися діяти превентивно. Не просто реагувати, а діяти вже тоді, коли тільки прозвучали слова про агресію. Коли вже стає зрозумілим, що війна може розпочатись у будь-який момент. Агресор повинен відчути силу демократичного світу, силу міжнародного права вже тоді, коли тільки збирається порушити наявні базові норми. І третій обов&#x27;язковий пункт – усі воєнні злочинці завжди мають нести відповідальність. Справедливість має сказати своє слово. І слово справедливості має бути підкріплене діями. За кожну смерть, заподіяну в Україні російськими солдатами, за кожне катування і зґвалтування, за кожне зруйноване місто, за депортацію дорослих і дітей повинні відповісти і ті, хто це робив безпосередньо, і ті російські командири та політики, які віддавали такі накази. Демократія має бути дієвою – в усіх сенсах. Європа має бути дієвою. Якщо слова сказані, якщо вони покладені на папір і стали документами міжнародного права, вони повинні працювати. Вони повинні діяти. І коли це буде так, не виникатиме питання про те, хто ж переможе і де ця лінія фронту. Звичайно, демократія. Звичайно, Європа. І передусім у свідомості лідерів, які мають діяти, а не тільки говорити. Дякую за увагу. Слава Україні!</p>
  <div class="source"><a href="https://www.president.gov.ua/news/demokratiya-mozhe-prograti-na-yevropejskomu-kontinenti-yaksh-75721">https://www.president.gov.ua/news/demokratiya-mozhe-prograti-na-yevropejskomu-kontinenti-yaksh-75721</a></div>
</article>


<article>
  <h2>Україна воює за своє майбутнє, Росія – за чуже минуле, саме тому ми переможемо – звернення Президента Володимира Зеленського до студентської спільноти провідних університетів Великої Британії</h2>
  <div class="badges"><span class="chip">UK</span> <span class="chip">2022-06-10</span></div>
  <p>Пані та панове! Шановне студентство, викладачі, професори, науковці! 16 хвилин 19 секунд. Це – рекорд The Boat Race, легендарних змагань з академічного веслування на Темзі між Оксфордом і Кембриджом. І перша в історії регата відбулася саме в цей день, 10 червня, майже 200 років тому. Так, це лише красивий символічний факт, і я буду відвертим: для цієї промови він не робить великої погоди. Я міг би порівняти сьогодення в Україні з важким запливом: проти течії, хвилі й шторм, де наша держава – «стернова», пливе до свободи, протидіє «русскому воєнному кораблю», і нам важливо відчувати, що ми не самі. Що всі країни вільного світу – в одному човні. І Україна не повинна на 107-й день війни подавати всім сигнал SOS! Я міг би сказати більше, але буду відвертим: я не хочу, щоб ця промова тривала 16 хвилин 19 секунд. Хоча знову ж таки буду відвертим: вона мала всі шанси бути такою. Готуючись до зустрічі, я чимало прочитав про історію й традиції ваших навчальних закладів. Щоб ми говорили однією мовою. Щоб розповісти про сьогодення України вкрай чітко, ясно й зрозуміло для кожного й кожної з вас. 107 днів поспіль Україна та наш народ героїчно протидіють агресії РФ. Наша незламність для багатьох стала загадкою і майже дивом. Як оксфордський електричний дзвінок і його конструкція: досі точно невідомо, як це влаштовано і як саме це працює. Так і Україна, що 107 днів поспіль безперервно генерує енергію, яка чинить опір другій армії світу й захищає себе та Європу, і якщо в України сядуть батарейки – ось це буде справжня енергетична криза на планеті. 107 днів поспіль ми складаємо іспит на виживання. Щодня ми немов складаємо кембриджський трайпос. На стільці з трьома ніжками під ревіння сирени повітряної тривоги. 107 днів поспіль Україна протистоїть варварам, нелюдам, дементорам. Армії того, чиє ім’я, на думку деяких політиків, не можна називати. Тим паче відмовлятися купувати в нього нафту, газ тощо. 107 днів ми протистоїмо ворогу, що не читав одного із засновників Лондонської школи економіки Бернарда Шоу. Не визнає світогляду, що тепер, коли ми навчилися літати у повітрі, як птахи, плавати під водою, як риби, нам не вистачає тільки одного: навчитися жити на землі як люди! Ворога, що не визнає істини, за яку боровся ректор Бірмінгемського університету, лауреат Нобелівської премії миру й архітектор Ліги Націй Роберт Сесіл. Про життєво необхідну для людства потребу вирішувати конфлікти не в окопах, а за столом. Перевагою аргументів, а не ракет. 107 днів поспіль ми протидіємо державі, яка страждає на нову форму колірної хвороби. Каже на біле чорне, на чорне – біле. Заявляє про мирні цілі, але робить своїми цілями мирні міста й села, вбиває жінок і дітей, називаючи це самозахистом. 80 років тому Манчестер пережив різдвяні бомбардування. Цьогоріч навесні вся Україна пережила пасхальні бомбардування. 80 років тому нацисти рівняли з землею Ковентрі. Цьогоріч рашисти створили на території України десятки нових Ковентрі. Це – Буча, Ірпінь, Бородянка, Харків, Маріуполь. 107 днів поспіль ми протидіємо ядерній державі, яка за незнання міжнародного права заслуговує woоden spoon, а за його порушення – Премію Дарвіна. Як бачите, я був абсолютно відвертим, коли казав, що готувався до нашої розмови серйозно. Чи доречні в такі часи іронія та гумор з мого боку? Інакше просто ніяк. Неможливо. Я міг би проводити ще багато аналогій, цитувати сотні достойних випускників ваших вишів, але буду відвертим: я більше хочу запитати, а що ви знаєте про нас? Нещодавно студенти Единбурзького університету викрили свого професора в тому, що на лекціях, розповідаючи про війну в Україні, він поширює російську пропаганду й брехню. Я перепрошую за тавтологію. Ця новина, як і сотні інших сигналів, які ми бачимо й чуємо від вас, свідчить щонайменше про три речі. Війна в Україні вам небайдужа, брехня про цю війну – помітна й огидна, а правда – відома, потрібна й важлива. Водночас ви знаєте правду про Україну та війну. Знаєте про Україну через війну. Ви читаєте про обстріли Харкова, Запоріжжя, Одеси, Маріуполя. Та чи знаєте ви, що ці міста – побратими Лідса, Бірмінгема, Ліверпуля? Чи чули ви про «Київський лист»? Документ часів України-Русі, якому понад тисячу років, який зберігається в бібліотеці Кембриджу? Про королеву Маргариту, першу святу Шотландії, онуку Великого князя Київського Ярослава Мудрого? Чи чули ви про засновника Донецька – валлійського інженера Джона Г&#x27;юза? Чи про засновника Луганська – шотландця Чарльза Гаскойна, який побудував в Україні першу вугільну шахту? Питання не в тому, що у нас із вами є спільні сторінки історії. Я не прагну когось здивувати зараз цим. Суть у тому, що це чи не найкраще описує сутність війни, яку веде Росія проти нас. Її мету – стерти нашу історію, стерти нашу державність, нашу ідентичність, заперечити наше існування як таке. Сказати, що нас ніколи не було. Що ми – штучно створений народ, немов ми не люди, а сорт рослин чи вид тварин. Знецінити нашу культуру, принизити нашу мову, закреслити наше мистецтво. Наших музикантів, письменників, філософів, науковців, конструкторів, винахідників, усіх великих правителів і всіх великих воїнів Київської Русі, Запорізької Січі, які були, які є і які будуть. Мета Росії – стерти всі асоціації про Україну, крім війни. Україна без минулого, без світлих моментів сьогодення, а отже, без права на майбутнє. Чому, запитаєте ви, Росія робить це? Бо має глобальну фобію на державному рівні. Це фобія свободи. Для них це незнайома, невідома, а тому сила, що дуже лякає. Навіть якщо свобода не в їхній, а в сусідній країні. Свобода поруч. Для РФ це небезпечно близько. Вона хоче це знищити. Але вона програє. Ми воюємо за своє майбутнє, вони – за чуже минуле. Але час таких країн і правителів минув. А наш час – це наш час, це майбутнє. І це – активний голос. Active voice. Real voice. Voice of truth, honor, wisdom and freedom. І давайте цим голосом поговоримо з вами сьогодні! Не хочеться, щоб ця промова тривала 16 хвилин 19 секунд. Тож давайте вже нарешті почнемо! І буду відвертим, я буду дуже відвертим. Слава Україні!</p>
  <div class="source"><a href="https://www.president.gov.ua/news/ukrayina-voyuye-za-svoye-majbutnye-rosiya-za-chuzhe-minule-s-75741">https://www.president.gov.ua/news/ukrayina-voyuye-za-svoye-majbutnye-rosiya-za-chuzhe-minule-s-75741</a></div>
</article>


<article>
  <h2>Зараз всі українці мають бути єдиним народом, який бореться й не дозволяє світу перемкнути увагу з подій в Україні – звернення Президента Володимира Зеленського</h2>
  <div class="badges"><span class="chip">UK</span> <span class="chip">2022-06-10</span></div>
  <p>Українці! Українки! Усі наші захисники й захисниці! Коротко звітую про день, що минає. Вже, до речі, 107-й день нашої оборони. Тривають дуже жорстокі бої на Донбасі. Щодня повторюю ці назви: Сєвєродонецьк, Лисичанськ, Бахмут, Словʼянськ, багато-багато інших. Повторюю на нарадах з військовими, з дипломатами, у розмовах з представниками держав-партнерів. Росія хоче розбити кожне місто Донбасу, кожне – це не перебільшення. Як Волноваху, як Маріуполь. Усі ці руїни у колись щасливих містах, чорні сліди від пожеж, воронки від вибухів – це і є все, що може дати Росія сусідам, Європі, світу. Мабуть, це найшвидший приклад повної деградації будь-якої держави – той шлях, який пройшла російська держава за 107 днів. Українські військові роблять усе, щоб зупинити наступальні дії окупантів. Наскільки це можливо. Наскільки вистачає важкої зброї, сучасної артилерії – усього того, що ми запитували і продовжуємо запитувати в наших партнерів. Зустрівся в Києві з міністром оборони Великої Британії Беном Воллесом. Говорили саме про це – як зупинити російську агресію, як позбавити її наступального потенціалу, яке ще постачання потрібне для нашої армії. В оборонних питаннях британці демонструють справжнє лідерство. Звернувся сьогодні й до британської університетської спільноти, поспілкувався зі студентами. Працюю на всіх рівнях, щоб світ нас чув і знав, що нам потрібно. Було багато запитань від студентів про те, яким буде наше життя після цієї війни. Про відбудову, залучення провідних фахівців, про систему освіти. Звичайно, ми готуємося до масштабного відновлення нашої держави. Звичайно, ми вже розпочали відбудову на звільненій території. Звичайно, ми багато що змінимо в нашому житті після цієї війни. І добре, що у світі цікавляться деталями, хочуть долучитися, думають, як знайти можливості, щоб працювати на Україну після нашої перемоги. Але битви ще тривають. І саме зараз, саме в цих дуже тяжких битвах вирішується, коли буде те «після». Вирішується, на яких рубежах остаточно ми зламаємо плани окупантів. І всі мають про це нагадувати суспільствам в інших країнах. Про битви, які тривають зараз. Про підтримку, яка необхідна зараз. Не тільки від політиків і дипломатів це залежить. Але й від журналістів, від активістів, від підприємців, від наших переселенців, які перебувають за кордоном. Зараз такий час, що всі українці й українки мають бути одним цілим – народом, який бореться й не дозволяє світу перемкнути увагу з того, що відбувається зараз на полі бою в Україні. Звернувся сьогодні й до учасників Копенгагенського демократичного саміту. Говорив, зокрема, і про відповідь Європейського Союзу, яку ми очікуємо щодо нашої заявки на кандидатство. Знову й знову буду підкреслювати: це буде відповідь ЄС не тільки Україні, а й своєму власному майбутньому – майбутньому європейського проекту. Я вдячний уряду Британії, керівництву Світового банку, уряду Канади за нові кроки у фінансовій підтримці України. Напередодні наша держава отримала 1,5 мільярда доларів США: мільярд – це Світовий банк, ще 500 мільйонів – це Британія. Пряма бюджетна підтримка. Використаємо для оплати праці в бюджетному секторі. Канада ж стала першою державою, яка спрямувала кошти на наш адміністративний рахунок в МВФ, це мільярд канадських доларів. Уряд України вже почав реалізацію тих рішень, які обговорювали на нарадах цього тижня. Погоджено законопроект, який дасть змогу розмитнення авто через державний сервіс у «Дії». Увесь процес розмитнення буде максимально прозорим, зручним і одразу прибере всі тіньові схеми, які були можливі в попередні роки в цій сфері. Сподіваюся, народні депутати України швидко проголосують за такий крок. Також сьогодні урядом представлені вже конкретні деталі нових державних програм, які мають забезпечити нові робочі місця й підтримку для бізнесу у цей дуже складний для всіх нас час. Передусім це стосується безповоротних грантів для мікробізнесу та іншої спеціальної фінансової підтримки для малого й середнього підприємництва. Попри весь тиск Росії, попри всі російські удари зробимо все, щоб економіка України, щоб економічна активність в Україні відроджувалася. Підписав увечері два укази про нагородження наших героїв. Загалом державними нагородами відзначені 242 учасники бойових дій, з них вісім – посмертно. Вічна памʼять усім, чиї життя забрали окупанти! Вічна слава кожному й кожній, хто воює за Україну! Слава Україні!</p>
  <div class="source"><a href="https://www.president.gov.ua/news/zaraz-vsi-ukrayinci-mayut-buti-yedinim-narodom-yakij-boretsy-75749">https://www.president.gov.ua/news/zaraz-vsi-ukrayinci-mayut-buti-yedinim-narodom-yakij-boretsy-75749</a></div>
</article>


<article>
  <h2>На полі бою в Україні вирішується, за якими правилами житиме світ – виступ Президента Володимира Зеленського на Азійському саміті з безпеки «Діалог Шангрі-Ла»</h2>
  <div class="badges"><span class="chip">UK</span> <span class="chip">2022-06-11</span></div>
  <p>Шановні учасники форуму «Діалог Шангрі-Ла»! Пані та панове! Пане директоре! Вдячний за честь звернутися сьогодні до вас. Коли я готувався до цієї зустрічі з вами – поки що віртуальної зустрічі, але сподіваюсь і на безпосередні зустрічі під час моїх візитів у ваш регіон після нашої перемоги у війні, – мені розповіли про одну дівчину. Вона написала мені листа з проханням підтримати її ініціативу під назвою Spray Paint Ukraine. Це ініціатива на допомогу Україні. Вона створила ось таке зображення, NFT-зображення, і подарувала мені цю футболку, щоб я міг її вдягнути й таким чином допоміг усім дізнатися про її ініціативу. І я подумав, що ця ситуація – звернення цієї дівчини, її ідея, її впевненість, що Президент України може відгукнутися на її ініціативу, а також те, що я справді готовий допомогти, – буде важливою. Я вдягнув цю футболку сьогодні. І це може допомогти пояснити, чому Україна здобула у світі таку підтримку і чому ми обов&#x27;язково переможемо в цій війні, яку розв&#x27;язала Росія. Чи уявляєте ви, наприклад, Президента Росії, який би відгукнувся на ініціативу дівчини з вашої держави, на таку ініціативу? Який би просто побачив лист про звернення до Посольства в Сінгапурі з пропозицією підтримати ідею невідомої йому дівчини та вдягнув футболку, яку йому надіслали? Я думаю, це взагалі неможливо. І ось що насправді відбувається. Це протистояння між «можливо», яке потрібне нам і ще багатьом у світі, і «неможливо», за яке відчайдушно воює Росія. Росія хоче зробити неможливим, щоб сусідня країна, яку вона розглядає виключно як свою колонію, могла існувати вільно, могла існувати незалежно. Саме для цього російська армія вбила вже десятки тисяч наших людей, депортувала на свою територію сотні тисяч українців. Одних тільки крилатих ракет проти нас Росія застосувала вже 2595 – і це за 108 днів! Росія хоче зробити неможливим, щоб наша земля, ресурси, вода використовувалися в інтересах наших людей. Вона хоче все це вкрасти, і активно грабує територію, яку їй вдалось окупувати. Звідти вивозять абсолютно все – від машин, які залишилися на вулицях та у дворах, до обладнання із захоплених заводів, від металолому до зерна. Лише уявіть, до якої ницості дійшла Російська Федерація, якщо її представники вкрали з нашого міста Маріуполя, яке повністю зруйноване російською армією, навіть декілька вцілілих там тролейбусів. Ось така вона «велика Росія» – краде тролейбуси. Вона хоче зробити неможливим, щоб нації світу могли бути впевненими у свободі мореплавства. У цій базовій свободі для миру й процвітання в будь-якому регіоні планети. Із перших хвилин повномасштабної війни проти України Росія заблокувала наші порти на Чорному морі за допомогою свого флоту. За час війни російські військові атакували зокрема й мирні торговельні судна, а також били ракетами по нашій портовій інфраструктурі. Чорне море на сьогодні – найнебезпечніше море світу. І це виключно провина Росії. Хоча ще 23 лютого цього року, у переддень війни, в Чорному морі було можливе вільне й безпечне мореплавство. Я можу наводити такі приклади дуже довго – приклади того, що Росія хоче зробити неможливим. Я впевнений, що в багатьох із цих прикладів ви зможете побачити те, що цінне саме для вас. Те, що робить ваше життя таким, яким ви його цінуєте. І я впевнений, що ви всі зацікавлені в тому, щоб було можливим вільне й незалежне життя ваших народів, збереження вашої культури, вашого матеріального й ресурсного багатства. Щоб ніхто не грабував ваше майно, щоб не вивозили ваші культурні скарби. Щоб жоден ворожий флот не міг зробити ваші моря небезпечними для мореплавства. Російська пропаганда дуже старається поширити й у ваших країнах, як і в багатьох інших, дезінформаційну тезу про те, що нібито війна Росії проти України – це щось таке про НАТО, про роль Америки, про намагання Заходу кудись просунутись у Європі. Але війна Росії проти України – це далеко не тільки про Європу. Це про глобально важливі речі. Російське керівництво хоче відкинути всі здобутки історичного розвитку людства, зокрема систему міжнародного права, яка в нас є сьогодні, і повернутися до життя, як у ХІХ столітті чи навіть раніше. Коли було неможливим усе те, що дало мільярдам людей шанс на гармонійний розвиток, на добробут. Ось чому я хочу нагадати вам слова людини, яку ви всі добре знаєте: «Якби не було міжнародного права, а велика риба їла б малу, а мала їла б креветок, нас би не було». Це дуже мудрі слова Лі Куан Ю – лідера, який умів бачити справжні причини багатьох речей і процесів і який знав, що справді потрібно цінувати. І ось чому я зараз у цій футболці, ось чому відгукнувся на прохання дівчини із Сінгапуру. Ми повинні цінувати наші можливості. Ми повинні цінувати те, що стало можливим завдяки мудрому лідерству в попередні часи, завдяки боротьбі багатьох поколінь різних народів. Ми повинні цінувати те, що дає нам шанс жити в мирі й працювати заради спільного блага у наших суспільствах та у світі. А отже, ми повинні зупинити Росію. Повинні зупинити війну, яку ця держава розв&#x27;язала проти моєї держави, намагаючись повернути світ у старі часи, коли свобода народів і життя людей не мали жодного значення. Ми повинні зламати здатність Росії чи будь-якої іншої держави світу блокувати моря, знищувати свободу мореплавства. Якщо санкції, то санкції. Якщо дзеркальні заходи з обмеження обслуговування російських кораблів у портах, то дзеркальні заходи. Росія повинна відчувати, що в її агресивної політики є наслідки передусім для неї самої. А якщо цього не буде і якщо через російську блокаду ми не зможемо й надалі експортувати наше продовольство, якого якраз не вистачає зараз на глобальному ринку, світ очікує жорстока продовольча криза й голод у багатьох країнах Азії та Африки. Услід за дефіцитом продовольства неминуче прийде політичний хаос, який може призвести до падіння багатьох урядів, до краху багатьох політиків. І ви вже можете побачити, як наближається ця катастрофа, просто поглянувши на зростання цін на базові продукти на світовому ринку і в окремих країнах. Це прямий наслідок дій Росії. І нарешті ми повинні повернути повну силу міжнародному праву. За час від 24 лютого внаслідок російських ударів в Україні загинули вже 287 дітей. І це тільки те, що ми знаємо офіційно. Ми поки не знаємо, скільки загиблих було поховано в братських могилах на окупованій території та скільки тіл залишилося в розвалинах будинків у містах, які російська армія поки контролює. За вбивства й катування, за депортації, за зруйновані міста, за застосування заборонених боєприпасів, зокрема фосфорних бомб, за шантаж хімічною та ядерною зброєю – за все це будь-яка держава, а не тільки Росія, повинна відповідати. І ми можемо зробити це можливим! Якщо будемо діяти узгоджено. Хоча Росія, звичайно, намагатиметься зробити й це неможливим. Ми можемо забезпечити реформу ООН. Щоб усі держави дотримувалися міжнародного права, щоб ніхто не порушував світовий порядок. Система ООН і, зокрема, Рада Безпеки ООН на сьогодні не дають справедливого представництва для більшості народів світу. Голос цілих регіонів планети часто не може бути почутий саме тоді, коли це життєво важливо. Якби ця реформа вже відбулася, ми сьогодні могли б реагувати на будь-яку агресію – і не тільки Росії – справді на глобальному рівні. Пані та панове! Я вдячний вам за підтримку України. Я вдячний вам за увагу до нашої держави. Але памʼятайте, що це підтримка й увага не тільки для України, а й для вас самих. Для того, щоб ваше майбутнє було безпечним. Саме на полі бою в Україні вирішується, за якими правилами житиме світ і що все ж таки буде можливим, а що – неможливим. Давайте разом убережемо світ від повернення до часів, коли все вирішувалося на основі так званого права сили, а окремі люди й будь-які їхні ідеї, як і багато народів, просто не мали жодного значення. Дякую вам! Слава Україні!</p>
  <div class="source"><a href="https://www.president.gov.ua/news/na-poli-boyu-v-ukrayini-virishuyetsya-za-yakimi-pravilami-zh-75761">https://www.president.gov.ua/news/na-poli-boyu-v-ukrayini-virishuyetsya-za-yakimi-pravilami-zh-75761</a></div>
</article>


<article>
  <h2>Рішення про надання Україні статусу кандидата посилить не тільки нашу державу, а й увесь ЄС – звернення Президента Володимира Зеленського</h2>
  <div class="badges"><span class="chip">UK</span> <span class="chip">2022-06-11</span></div>
  <p>Бажаю здоровʼя всім українцям і всім нашим друзям! Сьогодні почався фінальний етап великого дипломатичного марафону, який має завершитися за півтора тижня. І ми насправді в цьому марафоні разом з Європейським Союзом – в одній команді, і цій команді належить виграти. Впевнений, вже скоро отримаємо відповідь щодо статусу кандидата для України. Я переконаний, що це рішення може посилити не тільки нашу державу, але й увесь Євросоюз. І просто що ще має статися у Європі, щоб скептикам стало зрозуміло, що сам факт збереження України поза межами Євросоюзу, європейського об&#x27;єднання працює проти Європи? Наприклад, для російських окупантів усе очевидно. Вони так і кажуть, коли знущаються з наших людей, що це нібито за те, що Україна пішла у Європу. А звідки ж тоді у Європі скептики? Ми продовжимо ще потужніше працювати на всіх рівнях, щоб отримати правильне рішення. Воно для нас дуже важливе. Сьогодні в Києві провели дуже плідні переговори з Президенткою Єврокомісії Урсулою фон дер Ляєн. Я радий відзначити її щирість. Саме Єврокомісія готуватиме висновок щодо нашої заявки. Україна за надзвичайно короткий термін надала всі необхідні відповіді, і це було зроблено якісно. Наступного тижня буде ще багато таких же важливих і, я сподіваюся, плідних переговорів з європейськими лідерами. Спілкувався з учасниками дуже представницького безпекового форуму в Азії, в Сінгапурі. Високий рівень. У залі були міністри оборони та інші високі посадовці десятків держав регіону. Нам дуже потрібен цей регіон. І я відчув, що моє звернення там сьогодні почули, почули, аргументи і сприйняли їх. На окупованій території та в Росії активно поширювалися новини про роздачу російських паспортів у Херсоні, роздачу паспортів у Мелітополі. І я подивився, кого ж у цих новинах виставили як херсонців і мелітопольців, що нібито хочуть російські паспорти. Кілька колаборантів та люди з їхнього оточення... Що ж, це більше схоже не на чергу по паспорти, а на намагання отримати квиток, щоб утекти. Дуже показово. Українські військові поступово звільняють територію Херсонської області. Сьогодні до переліку повернутих населених пунктів нашої держави додалося Таврійське. Є певні успіхи в Запорізькій області також. Тривають запеклі вуличні бої в Сєвєродонецьку. Я пишаюсь усіма нашими захисниками, я пишаюсь нашими захисницями, які змогли зупинити просування цих ворожих людей, цих окупантів вже на довгі тижні й тримають нашу оборону потужно. Памʼятаєте, як у Росії ще на початку травня сподівалися захопити весь Донбас? Уже 108-й день війни, вже червень. Донбас тримається. Втрати, яких зазнали окупанти, зокрема й на цьому напрямку, дуже вагомі. А загалом російська армія на сьогодні має вже близько 32 тисяч мертвих душ. Заради чого? Що це вам дало, Росія? Ніхто зараз не може сказати, скільки ще триватиме це спалення душ Росією. Але маємо зробити все, щоб окупанти пошкодували, що все це накоїли, і щоб вони відповіли за кожне вбивство й кожен удар по нашій прекрасній державі. Вічна слава всім, хто захищає Україну! Вічна памʼять усім, хто загинув за Україну! Слава Україні!</p>
  <div class="source"><a href="https://www.president.gov.ua/news/rishennya-pro-nadannya-ukrayini-statusu-kandidata-posilit-ne-75781">https://www.president.gov.ua/news/rishennya-pro-nadannya-ukrayini-statusu-kandidata-posilit-ne-75781</a></div>
</article>


<article>
  <h2>Звернення Президента України до учасників благодійного вечора, який провела організація CORE</h2>
  <div class="badges"><span class="chip">UK</span> <span class="chip">2022-06-12</span></div>
  <p>Шановні пані та панове, організація CORE та всі учасники цього благодійного вечора! 107 днів тому Росія розпочала проти нас повномасштабну війну. Всі ви чули про жахи, які переживає Україна. Десятки тисяч вибухів і пострілів. Сотні тисяч поранених і вбитих. Мільйони, які втратили свій дім. Все це не логлайн для horror film. Все це – наша реальність. Всі ви бачили фото з України. Мирні міста й села, стерті з лиця Землі. Все це не декорації блокбастера про апокаліпсис. Все це – наша реальність. Всі ви бачили відео з України. Крилаті ракети й бомби, які не лишають каменя на камені від шкіл, лікарень, театрів, музеїв, цілих вулиць і кварталів. Все це не VFX, не комп’ютерна графіка. Все це – наша реальність. Але ми точно відбудуємо Україну. Вулиці й квартали, мирні міста й села. Ми зцілимо тіла від поранень, а душі – від втрат. Все це не синопсис фільму у жанрі фантастики. Все це – наша реальність і наше майбутнє. І всі ви можете в цьому допомогти. У часи Другої світової війни, коли весь метал був потрібен на фронті, статуетку «Оскар» робили з гіпсу. Можна сказати, що це символічний жест, який кардинально не впливає на перебіг війни. Але ми не можемо стверджувати, що світ точно переміг би нацизм і без якогось шматочка металу. Ні. Ми не знаємо цього достеменно. А тому знаємо, що будь-яка допомога – цінна й важлива. Я дякую всім, хто задля цієї допомоги – допомоги для України – зібрався сьогодні тут. Містеру Шону Пенну, який з першого дня війни особисто був у Києві, в Україні й на власні очі бачив зло під назвою повномасштабна російська агресія. Ви були готові розплавити свій «Оскар» на знак протесту через недостатню підтримку України. Я вірю, що цього не потрібно буде робити. Плавитися має інший метал. Плавитися має зброя варварів, яка вбиває мирне населення, жінок, літніх людей, маленьких дітей. Плавитися має техніка агресора, його танки, літаки, кораблі, ракети та все інше залізо, яке приносить зло. Ми протидіємо йому 107 днів поспіль. Ми можемо зупинити його разом. Support Ukraine, because Ukraine supports the whole world. Fight for Ukraine, because Ukraine fights for the whole world. For democracy. For freedom. For life! Слава Україні!</p>
  <div class="source"><a href="https://www.president.gov.ua/news/zvernennya-prezidenta-ukrayini-do-uchasnikiv-blagodijnogo-ve-75789">https://www.president.gov.ua/news/zvernennya-prezidenta-ukrayini-do-uchasnikiv-blagodijnogo-ve-75789</a></div>
</article>


<article>
  <h2>Набралося вже 2606 ствердних відповідей на запитання, чи потрібні Україні сучасні системи ПРО – звернення Президента Володимира Зеленського</h2>
  <div class="badges"><span class="chip">UK</span> <span class="chip">2022-06-12</span></div>
  <p>Українці! Українки! Всі наші захисники й захисниці! Після ракетного удару по Тернопільській області в лікарнях досі перебувають десять людей. Не було жодного тактичного чи стратегічного сенсу в цьому ударі, як і в абсолютній більшості інших російських ударів. Це терор, просто терор. Серед постраждалих – дівчинка, їй 12 років, вона з Харкова. Вона поїхала на Тернопільщину, щоб урятуватися від російської армії. І саме такі факти тепер визначатимуть сприйняття Росії у світі. Не Петро І чи Лев Толстой, а діти, поранені та вбиті російськими ударами. Сьогодні вже 109-й день повномасштабної війни, але далеко не 109-й день, коли ми говоримо партнерам просту річ: Україні потрібні системи сучасної протиракетної оборони. Постачання таких систем було можливим і цьогоріч, і минулого року, і ще раніше. Чи отримали ми їх? Ні. Чи потрібні вони? Так. Набралося вже 2606 ствердних відповідей на це запитання у вигляді різних російських крилатих ракет, які вдарили по українських містах. По наших містах, по наших селах за час від 24 лютого. Це життя, які можна було б урятувати, це трагедії, яким можна було б запобігти, якби до України дослухалися. Ключова тактична мета окупантів не змінилася. Вони тиснуть у Сєвєродонецьку, там тривають дуже жорстокі бої – буквально за кожен метр. А також тиснуть у напрямку на Лисичанськ, Бахмут, Слов&#x27;янськ тощо. Російська армія пробує завести на Донбас резервні сили. Але які в них можуть бути резерви зараз? Схоже, спробують кинути в бій слабо підготовлених строковиків і тих, кого зібрали шляхом прихованої мобілізації. Російські генерали розглядають своїх людей просто як гарматне мʼясо, яке їм потрібне, щоб забезпечувати перевагу в кількості – у кількості живої сили, у кількості військової техніки. І це означає лише одне: Росія ще в червні може перетнути межу в 40 тисяч своїх втрачених військових. У жодній іншій війні за багато десятиліть вони стільки не втрачали. Підготував звернення до Американського єврейського комітету. Сьогодні в Нью-Йорку почався глобальний форум, організований комітетом. Це одна з найбільш впливових структур, яка дуже допомагає просувати рішення для нашого захисту. Закликав їх іще подвоїти зусилля, щоб ми отримали більше сучасної зброї, більше фінансової підтримки для нашої держави, щоб ми могли швидше закінчити цю війну. На тижні продовжу звертатися до парламентів країн-партнерів, зокрема – до парламенту Чехії. Заплановано й багато переговорів різного рівня з європейськими політиками. Щодня працюємо з Євросоюзом щодо кандидатського статусу для України, і нашою державою зроблено все заради позитивної відповіді. Питання лише в рішучості деяких європейських лідерів. Продовжимо роботу для полегшення доступу українських товарів на всі важливі ринки світу. Вже скасовані мита в торгівлі з Європейським Союзом. Сполучені Штати Америки вже застосовують безмитний режим для української сталі. Канада скасувала мита. Такий же режим запрацює найближчим часом з Британією. Очікуємо лібералізації торгівлі від Австралії. Сьогодні розпочалася міністерська конференція членів Світової організації торгівлі. Перед її початком представники 57 держав зібралися на спеціальний захід солідарності з Україною, і я вдячний їм – кожному і кожній – за це. А за результатами цієї міжурядової конференції дізнаємось, зокрема, і строки ухвалення рішення про торговельні послаблення для України ще від Швейцарії, Норвегії, Ліхтенштейну, Ісландії. Тож тиждень буде серйозним. І я вірю, що будуть хороші новини для України. Дуже дякую всім, хто захищає нашу державу! Вічна памʼять усім, хто віддав життя за Україну! Слава Україні!</p>
  <div class="source"><a href="https://www.president.gov.ua/news/nabralosya-vzhe-2606-stverdnih-vidpovidej-na-zapitannya-chi-75793">https://www.president.gov.ua/news/nabralosya-vzhe-2606-stverdnih-vidpovidej-na-zapitannya-chi-75793</a></div>
</article>


<article>
  <h2>Звернення Президента Володимира Зеленського до учасників American Jewish Committee Global Forum</h2>
  <div class="badges"><span class="chip">UK</span> <span class="chip">2022-06-13</span></div>
  <p>Пані та панове, друзі! Пане Девіде Харріс! Щоранку я отримую декілька інформаційних довідок: щодо ситуації на передовій, щодо російських ракетних ударів по Україні, по наших людях, щодо кількості жертв бойових дій за минулу добу. Сьогодні, коли я записую це звернення, суттєво змінилася довідка щодо загиблих. Перелік убитих наших діточок став довшим одразу на 24 прізвища, і тепер у ньому – 287 пунктів. І це, мабуть, одна з найстрашніших речей, які відбуваються в час війни. Російські окупанти вбили частину нашої країни, ми не маємо повної інформації про те, що відбувається в окупованих районах. Ми не знаємо всього про вбивства та інші злочини, які вони скоюють там, на окупованій частині України, що вони зробили з нашими людьми. Ми не знаємо, скільки тіл окупанти закопали в братських могилах чи залишили в руїнах розбитих міст. Але поступово ми дізнаємося про це. І саме так список убитих дітей став довшим одразу на 24 пункти. Це діти, які загинули від російських ударів по Маріуполю, тепер ми про них знаємо. Серед цих 24 дітей – хлопчик Максим, він народився цьогоріч; дівчинка Дарʼя – вона теж народилася цього року. Максим і Дарʼя не прожили й трьох місяців. Вони загинули разом з батьками, коли їх усіх засипало в підвалі звичайного житлового будинку, на який російський літак скинув бомбу. Скажіть мені, чому це відбувається у 2022 році? Це ж не 1940-ві роки. Як могли стати реальністю масові вбивства, катування, спалені міста, фільтраційні табори, які російські військові влаштували на окупованій території і які нагадують концентраційні табори нацистів? І при цьому Росія сподівається, що вона не буде реально відповідати за все це зло, за всі ці варварські удари по житлових будинках, по лікарнях, по церквах. Росії все ще вистачає могутності, щоб сподіватися продовжувати війну проти України, проти людей, продовжувати ігнорувати реакцію світу. Пані та панове! Я знаю, що ви допомагаєте нашій державі дуже серйозно. Але я прошу вас подвоїти зусилля, щоб зупинити російську ненависть, ненависть до людства. Так, саме ненависть є тією рушійною силою, завдяки якій триває ця російська війна проти України і проти свободи у Європі, у світі. Ненависть до українського – до культури українців, до історії України й до того, що попри всі жахи, які були в минулому, Україна залишилася доброю, відкритою країною для різних культур. Різноманіття – це важлива характеристика України. Що залишиться від цієї відкритості, скажіть мені? Від цього мирного співжиття різних народів? Російські снаряди спалюють в Україні навіть російські ж церкви. Російська армія знищувала громади, у яких століттями проживала грецька спільнота. Кримські татари на окупованому півострові зазнають репресій найбільше. Російські ракети били по Бабиному Яру в Києві, російська артилерія пошкодила Менору в Дробицькому Яру поблизу Харкова. Відверто антисемітські висловлювання міністра закордонних справ Росії спричинили скандал світового рівня. Цього мало. Але зараз справді не 1940-ві. Тому захищайте необхідність посилення санкцій проти Росії. Це вам до снаги. Допомагайте нам прискорити постачання зброї для України, щоб ми могли звільнити окуповані райони. Нам потрібна потужна наступальна зброя, без якої війна лише затягується. Затягується, і кількість жертв збільшується. Я знаю, що ваша допомога вже суттєва. Але ви можете використати ще більше свого впливу. Бо ми зараз маємо історичну можливість захистити нашу спільну свободу, нашу спільну безпеку, наше спільне культурне різноманіття від найбільшої хвилі ненависті з усіх, які загрожували світу останніми десятиліттями. Тож закінчимо цю війну! Переможемо російську ненависть! В ім’я дітей, які були вбиті ударами російської армії. І заради майбутнього мільйонів дітей в Україні та в різних країнах Європи, які заслуговують на те, щоб жити в безпеці, жити в мирі. Просто жити. Дякую за підтримку! Слава Україні!</p>
  <div class="source"><a href="https://www.president.gov.ua/news/zvernennya-prezidenta-volodimira-zelenskogo-do-uchasnikiv-am-75797">https://www.president.gov.ua/news/zvernennya-prezidenta-volodimira-zelenskogo-do-uchasnikiv-am-75797</a></div>
</article>


<article>
  <h2>Говоріть людям на окупованих територіях про Україну, про те, що українська армія обов&#x27;язково прийде – звернення Президента Володимира Зеленського</h2>
  <div class="badges"><span class="chip">UK</span> <span class="chip">2022-06-13</span></div>
  <p>Міцний народе незламної країни! Сьогодні вже 110-й день нашої оборони. І коли це говориш – 110-й день – розумієш, який великий шлях ми пройшли. Вдалося вибити ворога з Житомирщини, Київщини, Чернігівщини, Сумщини. Вдалося звільнити значну частину Харківщини. Загалом понад тисячу населених пунктів звільнені. Зупинений наступ окупантів на півдні України. Так, вони досі хочуть зруйнувати і Миколаїв, і Запоріжжя, і міста Дніпропетровщини. Їм поки що вистачає сил, щоб бити з артилерії по Зеленодольську й Гуляйполю. Одеса залишається мішенню для російського флоту... Але вже були зірвані десятки спроб наступу російської армії саме там, саме на півдні. А завдяки контрнаступу вже звільнено частину громад Херсонщини. У боях на Донбасі – а вони точно увійдуть у воєнну історію як одна з найбільш жорстоких битв у Європі і за Європу – українська армія й наша розвідка тактично все ж переграють російських військових. І це попри значну перевагу росіян у кількості техніки, а особливо – в артилерійських системах. Ціна цієї битви для нас – дуже висока. Вона просто страшна. І ми щоденно звертаємо увагу партнерів на те, що тільки достатня кількість сучасної артилерії для України забезпечить нашу перевагу й нарешті кінець російських знущань з українського Донбасу. Сьогодні стало відомо про загибель ще однієї дитини від російських обстрілів – саме там, саме на Донбасі, в Луганській області. Хлопчик 2016 року народження. Він мешкав у Лисичанську, у звичайному будинку на вулиці Московській. Ось так: шестирічний хлопчик на вулиці Московській також, як виявилося, – небезпечний ворог для Російської Федерації... Ми маємо справу з абсолютним злом. І ми не маємо іншого вибору, ніж іти далі. Звільняти всю нашу територію. Вибивати окупантів з усіх наших областей. І хоча зараз ширина нашого фронту – вже понад 2,5 тисячі кілометрів, відчувається, що стратегічна ініціатива – все ж за нами. Ми прийдемо в усі наші міста, в усі наші села, у яких поки що немає нашого прапора. Немає на адміністративних будівлях. Хоча українських прапорів там, я впевнений, дуже багато – просто в людей, просто вдома. І ми їх уже бачили, коли люди протестували проти окупантів. І ми їх ще побачимо – побачимо всюди, коли повернемося. Ми прийдемо в Херсон. І звичайні херсонці на вулицях міста будуть зустрічати саме нашу армію. Провал окупантів, які намагалися святкувати так званий День Росії, тільки доводить, що Херсон – це українське місто. І херсонці святкуватимуть тільки українські свята. Ми прийдемо в Мелітополь. І повернемо всім мелітопольцям можливість жити без страху. І, до речі, всі колаборанти, які погрожують зараз відібрати землю у фермерів у Мелітополі та в інших районах Запоріжжя, самі – дуже ймовірно – опиняться в цій землі. Ми прийдемо в Маріуполь. І звільнимо місто уже втретє. Його звільнили в 1943 році від нацистів – блискучою операцією. У 2014-му, саме в цей день, 13 червня, завдяки мужності наших «азовців» та інших підрозділів Маріуполь був звільнений удруге. Звільнений від бойовиків, які тоді ще не усвідомлювали повністю, до чого їх направляє російська держава. А зараз вони це бачать. Бачать спалений Маріуполь. Бачать, для чого туди прийшли росіяни. Але ми не дозволимо зробити це місто мертвим. Ми повернемо його. Обов&#x27;язково. Потрібно тільки достатньо зброї, щоб це забезпечити. Вона є в партнерів. У достатньому обсязі. І працюємо щодня, щоб з&#x27;явилася також і політична воля для надання нам цієї зброї. Ми прийдемо в Енергодар. І я хочу повторити кожному й кожній у місті, хто виходив на вулиці проти російських військових, хто відмовляється співпрацювати з окупантами і хто сьогодні нас чекаєю. Хочу повторити, що ми ні на день не забували про наш Енергодар. Маємо розуміти, що окупанти тримають захоплену територію не просто в інформаційній блокаді. Я б назвав її цивілізаційною блокадою. Вони намагаються зробити так, щоб люди не просто нічого не знали про Україну й про те, як ми стараємося звільнити нашу територію. Але щоб навіть не думали про повернення до нормального життя, щоб змирилися. У частині районів окупанти свідомо не дають відновити постачання електрики. У багатьох громадах вони просто заблокували звʼязок. Відключають наше телебачення. Закрили виїзд з окупації та просто не дають навіть гуманітарних коридорів, щоб ми могли завезти людям хоча б базові товари й ліки. І я прошу всіх, у кого є така можливість, спілкуватися з людьми на окупованому півдні, на Донбасі, на Харківщині. Говоріть їм, говоріть їм про Україну. Говоріть їм правду. Говоріть про те, що звільнення буде. Говоріть Кирилівці, Генічеську, Бердянську, Мангушу. Говоріть Горлівці, Донецьку, Луганську. Говоріть усім на Харківщині, хто ще змушений бачити російський прапор на нашій українській землі. Говоріть їм, що українська армія обов&#x27;язково прийде. Звичайно, ми звільнимо й наш Крим. Прапор України знову буде над Ялтою та Судаком, над Джанкоєм та Євпаторією. І хай кожен з російських посадовців, хто захопив собі дорогоцінну землю в Криму, памʼятає: це не та земля, де їм буде спокій. Немає сьогодні тієї людини, яка точно скаже, скільки часу триватиме наш шлях до перемоги. Але абсолютна більшість людей сьогодні вже усвідомлює – саме такий наш шлях. Саме так завершиться ця війна. Ми відбудуємо все, що зруйнували окупанти. Від Волновахи до Чорткова. Бо це – Україна. І це на нашу долю випало повертати й укріплювати. Я пишаюсь усіма нашими захисниками й захисницями! Вічна вам слава! Вічна памʼять кожному й кожній, чиї життя забрали окупанти! Слава Україні!</p>
  <div class="source"><a href="https://www.president.gov.ua/news/govorit-lyudyam-na-okupovanih-teritoriyah-pro-ukrayinu-pro-t-75801">https://www.president.gov.ua/news/govorit-lyudyam-na-okupovanih-teritoriyah-pro-ukrayinu-pro-t-75801</a></div>
</article>


<article>
  <h2>Навіть попри те, що сучасних ракет у Росії все менше, потреба України в протиракетних системах зберігається – звернення Президента Володимира Зеленського</h2>
  <div class="badges"><span class="chip">UK</span> <span class="chip">2022-06-14</span></div>
  <p>Українці! Українки! Усі наші захисники й захисниці! Сьогодні нашій протиповітряній обороні вдалося «підрізати крила» російським ракетам. Частину ракет, які окупанти спрямували проти наших міст, вдалося збити. І це – врятовані життя. Це врятована інфраструктура. Але вдалося збити тільки частину. На жаль, є жертви, є руйнування. Сьогодні удар був по Львівській і Тернопільській областях. І ми знову й знову повторюємо нашим партнерам, що Україні потрібна сучасна протиракетна зброя. У нашої держави її поки немає на достатньому рівні, але саме в нашої держави й саме зараз – найбільша у Європі потреба саме в такій зброї. Затягування з її наданням не може мати виправдань. Буду постійно наголошувати на цьому, говорячи з нашими партнерами. Перші запити на протиракетні системи ми зробили ще задовго до повномасштабного вторгнення. І цього тижня буде багато різних важливих переговорів – і не тільки з європейськими політиками, яким до снаги надати Україні сучасні протиракетні системи. Навіть попри те, що сучасних ракет у Росії з кожним днем війни все менше, потреба України в таких системах зберігається. Бо і в Росії зберігається ще достатньо радянських типів ракет, які навіть іще небезпечніші. Вони в рази менш точні, а отже, у рази більше загрожують саме цивільним об&#x27;єктам і звичайним житловим будинкам. Говорив сьогодні з Премʼєр-міністром Канади Джастіном Трюдо. Звичайно, темою номер один була оборонна підтримка. Канада у ній – серед лідерів. Подякував за те, що Канада стала й першою державою, яка переказала на український рахунок у МВФ спеціальну допомогу – близько 800 мільйонів доларів. Також мав розмову з Президентом Еквадору. Привітав його з обранням Еквадору членом Ради Безпеки ООН. Поінформував про актуальну ситуацію на полі бою й закликав посилювати тиск на Росію для закінчення цієї війни. І ця розмова з Президентом Еквадору, і вчорашня розмова з Президентом Гватемали стали тільки початком нашої нової політики щодо відновлення відносин з Латинською Америкою. Попросив сьогодні Головнокомандувача Збройних Сил України дуже уважно поставитися до повідомлень у ЗМІ та в соцмережах про те, що в частини наших бійців немає достатньо засобів індивідуального захисту. Доповіді, які я отримую, суттєво відрізняються від того, що обговорюється суспільством. І я очікую перевірки логістики в армії – перевірки того, що постачається, і того, як розподіляються засоби індивідуального захисту. На сьогодні всім, хто перебуває в зонах бойових дій, повинно вистачати всього необхідного для захисту. Держава забезпечує таке постачання. За минулу добу в битві на Донбасі кардинальних змін не відбулося. Найбільш жорстокі бої в Сєвєродонецьку та в усіх містах і громадах поруч – як і раніше. Втрати, на жаль, болісні. Але потрібно триматися. Це наша держава. Триматись саме там, на Донбасі, життєво необхідно. Що більше втрат зазнає ворог саме там, то менше сил у них буде, щоб продовжувати агресію. Тому Донбаський напрямок – ключовий для визначення того, хто буде домінувати найближчими тижнями. Болісні втрати маємо й на Харківщині, де російська армія пробує посилити свої позиції. Бої за цей напрямок тривають, і треба ще боротися, жорстко битися за повну безпеку для Харкова та області. Продовжуємо тиснути на окупантів на півдні країни. Ключова мета – звільнення Херсона, і будемо рухатися до цього крок за кроком. Підписав черговий указ про нагородження тих, хто найбільше відзначився в боях. Державними нагородами відзначені 63 військовослужбовці – за хоробрість та ефективність у захисті держави. Загальна кількість відзначених нагородами – уже 18 453. І такий масштаб, така кількість подвигів вповні демонструють, якого рівня протистояння і якої жорстокості бойові дії. Я дякую всім, хто став на захист нашої держави! Вічна памʼять кожному й кожній, чиє життя забрали окупанти! Слава Україні!</p>
  <div class="source"><a href="https://www.president.gov.ua/news/navit-popri-te-sho-suchasnih-raket-u-rosiyi-vse-menshe-potre-75821">https://www.president.gov.ua/news/navit-popri-te-sho-suchasnih-raket-u-rosiyi-vse-menshe-potre-75821</a></div>
</article>


<article>
  <h2>Промова Президента України перед обома палатами парламенту Чеської Республіки</h2>
  <div class="badges"><span class="chip">UK</span> <span class="chip">2022-06-15</span></div>
  <p>Шановний пане голово Сенату! Шановна пані голово Палати депутатів! Шановний пане Прем’єр-міністре, члени уряду! Шановні члени парламенту, присутні, журналісти! Дорогий чеський народе! По-перше, хочу подякувати за цю можливість звернутися сьогодні в такому форматі до обох палат парламенту Чеської Республіки й абсолютно до всіх чехів. Я хочу подякувати за ті теплі слова, міцні слова щодо підтримки нашого народу, мене особисто, нашої держави, які сьогодні прозвучали тут, і за те тепло, з яким ви приймаєте наших вимушено переміщених осіб. Ми цінуємо це, це дуже історично. Я вам вдячний особисто, від кожного українця. Я думав, із чого почати. Почну зі слів, які точно знає кожен з вас, і які точно знають усі європейці, які поважають історію та свободу на нашому континенті: Jsme s vámi, buďte s námi! Це слова надзвичайної ваги. Вони мали таку вагу й тоді, коли звучали на хвилях Чеського радіо в 1968 році, підтримуючи спротив. Вони мають надзвичайну вагу й зараз, коли, згадуючи про них, говоримо про тих, хто боровся за свободу для вашого народу. Але насправді в цих слів є ще один вимір. Зараз, коли український народ воює за свободу, проти жорсткого російського вторгнення, ми можемо сказати, що саме з такими словами ми, українці, звертаємося до всіх народів Європи, до всіх народів демократичного світу. Ми – з вами, будьте з нами! Ми протистоїмо тиранії, яка, як і в минулому, не хоче зупинятися тільки на території України. Вона вважає своєю мішенню всіх у Європі, всіх тих, хто живе вільним і своїм життям. Росію не цікавлять лише наші міста Маріуполь, Сєвєродонецьк, Харків, Одеса та Київ. Ні. Її амбіції спрямовані на величезний простір від Варшави до Софії, від Праги до Таллінна. І, як у минулому, російське вторгнення в Україну є лише першим кроком, який потрібен керівництву Росії, щоб відкрити дорогу до інших країн, до підкорення інших народів. Про це відверто кажуть не тільки російські державні пропагандисти, а й російські посадовці. Вони дійшли вже й, наприклад, до того, що погрожують офіційно скасувати визнання державної незалежності країн Балтії. А що тоді далі? Хто далі? Пані та панове! Коли Україна звертається до країн Європи по підтримку, ми виходимо саме з цього принципу, саме з тих слів, які стали однією з фундаментальних основ вашої історії: ми – з вами, будьте з нами. Російські танки, які штурмують міста українського Донбасу, які пробують наступати на українські Харків, Миколаїв, Запоріжжя, мають бути зупинені й спалені або вигнані з території незалежної України. Щоб вони ніколи більше не змогли прийти ані в Прагу, ані в Остраву, ані у Брно, ані у Пльзень, ані в Карлові Вари, ані в будь-яке інше місто нашого континенту. Саме в Україні й саме зараз відбувається битва за майбутнє Європи. Я дуже вдячний вашій державі, вашому народу за щедру допомогу в цій боротьбі. Чеська Республіка допомогла нам як зброєю – дуже серйозно й одразу, коли це стало потрібним; я дякую керівництву держави,– так і політично. Ви можете бути впевненими, що підтримали цим і себе – свою власну свободу, своє власне життя. І підтримка має зберігатися стільки, скільки необхідно для перемоги. Саме так має закінчитися це протистояння – перемогою. І нехай деякі політики десь там, у деяких державах, бояться можливості того, що свобода виграє, а тиранія програє, серед таких політиків немає ваших лідерів. Чеський народ прекрасно знає, чим завершуються компроміси за чужий рахунок і до чого призводять поступки тиранії, яка пропонує забрати лише нібито частину бажаної території, щоб удати, ніби агресія припинилася. Той, хто хоче захопити все, ніколи не зупиниться, взявши тільки частину. Я закликаю вас і надалі разом з нами, не зупиняючись ні на мить, переконувати в цій простій істині всіх, хто досі не наважився чітко обрати сторону в цьому протистоянні, яке триває вже 112-й день. Україна має отримати все для перемоги. Сучасну й достатньо потужну зброю – про це сьогодні говорив Прем’єр-міністр, – щоб переважати російську армію. Фінансову підтримку, щоб мати ресурси проти Росії, чиї накопичення й доходи досі дуже значні – за сто днів цієї війни від 24 лютого й тільки на продажі енергоресурсів Росія заробила вже 93 мільярди євро. Також Україна має отримати фундаментальну ціннісну підтримку, яка нарешті виб’є з рук Росії її головну ідеологічну зброю, а саме – твердження, ніби Європа не здатна до реального об’єднання й ніби Україна не потрібна Європі. Вже найближчим часом ми маємо отримати відповідь від Європейського Союзу, від усіх країн-членів, на запитання про статус України. Надати Україні кандидатство саме зараз – це довести, що європейське об’єднання – реальне і що європейські цінності справді працюють, а не просто визначені в певних документах як красива формальність. Російські військові чітко усвідомлюють, що воюють саме проти європейських цінностей, проти того, що будь-який вільний народ Європи, який розділяє спільні європейські цінності, може стати частиною європейського об’єднання. Саме це – ідеологічна прошивка російських окупантів. А отже, посилювати європейське об’єднання й сказати «так» Україні – це також оборона у цій війні. Це буде ще один історичний прояв того сенсу, який міститься у словах: ми – з вами, будьте з нами. Тому я прошу вас бути максимально активними саме цими днями, саме цими тижнями, щоб усі європейські лідери погодилися, що захищати й посилювати Європу – це наша спільна справа, і щоб нікому не вдалося зробити виняток із цього принципу. Чеські доленосні вісімки – 1938-й, 1948-й, 1968-й – це вичерпні відповіді всім, хто ще хоче умиротворити агресора шляхом зради європейських цінностей і шляхом послаблення Європи. Пані та панове! Дорогий чеський народе! Вже за кілька тижнів почнеться чеське головування у Європейському Союзі. І в цей час буде не менше викликів перед нами, перед усією Європою, ніж зараз. Але вони трансформуються. Я дуже ціную ту ключову увагу, яку приділено Україні в пріоритетах чеського головування. Ми маємо погодити сьомий санкційний пакет проти Росії за цю агресію, за цю війну. А також маємо перейти вже предметно до відбудови України – всієї звільненої території. Коли в березні ви, пане Прем’єр-міністре, пане Петре, відвідали нашу столицю, ви стали одним із перших європейських лідерів, хто сміливо показав, що Європа є й буде разом з Україною. І я вірю, що Чеська Республіка буде серед лідерів і в реалізації найбільшого економічного та інфраструктурного проекту нашого часу – українського відновлення. Це особлива можливість показати всю силу Європи – технологічну, інституційну, творчу. Маємо забезпечити повну синхронізацію українського національного Плану відбудови і європейської Платформи відбудови, щоб реалізувати їх максимально якісно та швидко. Також запрошую вас долучитися до відбудови України й на національному рівні – взявши шефство над одним із регіонів або міст, або громад, містечок України, які постраждали від російської агресії. Така відбудова буде найкращим доказом того, що жодна агресія, хоч би якою жорстокою вона була, вже ніколи не досягне своїх цілей і не зможе зламати жоден із європейських народів, і тим паче Європу в цілому. Я вдячний вам за щиру й повну підтримку наших людей, українських вимушених тимчасово переміщених осіб, наших переселенців. Ви прихистили на своїй землі наших людей, які рятувалися від війни. Тисячі людей живуть у ваших домівках, їм допомагають ваші сім’ї. Ми маємо зробити все для того, щоб кожен і кожна з них могли повернутися додому, повернутися в Україну. Ми можемо прийти – й обов’язково прийдемо – до того, що принципове слідування правилу Jsme s vámi, buďte s námi! матиме результат, який можна буде описати іншими важливими словами, словами Вацлава Гавела: «Правда і любов мають перемогти брехню й ненависть». На жаль, це дуже часто не вдавалося в історії Європи. Але зараз, саме у 2022 році, саме в Україні й саме, що важливо, спільно ми можемо це забезпечити настільки потужно, що плодами нашої перемоги будуть користуватися ще багато поколінь наших народів. Děkuji vám! Ať žije Česko! Слава Україні!</p>
  <div class="source"><a href="https://www.president.gov.ua/news/promova-prezidenta-ukrayini-pered-oboma-palatami-parlamentu-75825">https://www.president.gov.ua/news/promova-prezidenta-ukrayini-pered-oboma-palatami-parlamentu-75825</a></div>
</article>


<article>
  <h2>Щодня боремося за отримання Україною необхідної зброї й техніки, але хоробрість, мудрість і тактичні вміння наших героїв неможливо імпортувати – звернення Президента Володимира Зеленського</h2>
  <div class="badges"><span class="chip">UK</span> <span class="chip">2022-06-15</span></div>
  <p>Бажаю здоров&#x27;я! Завершився довгий і дуже насичений день. Від самого ранку – пріоритет зовнішній політиці. Причому одразу на двох життєво важливих напрямках – оборона і Європа. Щойно завершив розмову з Борисом Джонсоном. Ключові теми – оборонна підтримка та координація кроків напередодні важливих зустрічей у червні. Сьогодні багато новин про третю зустріч у форматі «Рамштайн». Це формат для роботи міністрів оборони країн-партнерів, які визначаються з пакетами підтримки для нашої держави. І новини справді хороші. Очікуємо збільшення цієї підтримки. Маємо, до речі, черговий сигнал, що оборонна підтримка України буде сталою. У межах «Рамштайну» Британія й Данія оголосили про проведення в серпні спеціальної донорської конференції в Копенгагені. Попередньо залучені 14 держав. Провів сьогодні важливу розмову з Президентом Америки Байденом. Сполучені Штати оголосили про нове посилення нашого захисту – новий пакет підтримки на мільярд доларів. Це береговий захист, артилерія, сучасні ракетні системи. Будемо чекати. Вдячний за цю підтримку, вона особливо вагома передусім для нашої оборони на Донбасі. Вдячний і за лідерство в мобілізації допомоги всіх партнерів. Є й новий пакет гуманітарної підтримки для України – на чверть мільярда доларів США. Обговорили з Президентом Байденом також і тактичну ситуацію на полі бою, і те, як прискорити нашу перемогу. Санкції, політика, економічна взаємодія – готуємося до нових кроків. Запрошений до виступів на саміті НАТО в Мадриді, а також на зустрічі «Групи семи». Вдень був спеціальний саміт з лідерами Західних Балкан – у Київ приїжджали премʼєр-міністри Чорногорії та Албанії, а по відеозвʼязку був Премʼєр-міністр Північної Македонії. Україна отримала вагоме рішення про підтримку й цими державами статусу кандидата в члени Євросоюзу для нас – три держави ухвалили таку спільну заяву. Фактично на сьогодні ми вже настільки наблизилися до отримання цього статусу, як не можна було й мріяти ще навіть декілька років тому. Україна зробила все, що тільки можна було, щоб отримати кандидатство. І сьогодні у зверненні до парламенту Чехії я підкреслив, що відповідь нам щодо кандидатства – це буде відповідь Євросоюзу не тільки Україні, а й самому собі – своєму майбутньому, майбутньому Європейського Союзу. Звичайно, російська держава не була б собою, якби просто спокійно спостерігала за нашими зовнішньополітичними успіхами. Знову посилюють газовий тиск на Європу. Знову посилюють обстріли українських позицій і мирних міст. Сьогодні били по Миколаєву, сьогодні били по громадах Дніпропетровської області, сьогодні били на Харківщині. Російські пропагандисти стали активніше вкидати фейки, щоб спровокувати зневіру в Україні. Але не вірю, що хоча б якийсь із цих фейків здатен спрацювати. Оборону на Донбасі ми тримаємо. І, до речі, в усіх міжнародних контактах я чую захоплення діями наших захисників і наших захисниць. Світ справді хоче вчитися в українців того, як воювати і як перемагати. За 112 днів цієї війни українська армія довела, що хоробрість і мудрість на полі бою разом з умінням тактично переграти ворога дають значний результат, навіть попри суттєву перевагу російської армії в кількості солдатів і техніки. Звичайно, ми зробимо все, щоб перекрити ці їхні поки що переваги. Кожного дня я борюся за отримання Україною потрібної зброї й потрібної техніки. Але хоробрість, мудрість і тактичні вміння неможливо імпортувати. Вони є в наших героїв. Підписав чергові укази про нагородження українських воїнів. 284 військовослужбовці відзначені державними нагородами, з них 60 – посмертно. Вічна памʼять усім, хто загинув за Україну! Вічна слава кожному й кожній, хто захищає державу! Слава Україні!</p>
  <div class="source"><a href="https://www.president.gov.ua/news/shodnya-boremosya-za-otrimannya-ukrayinoyu-neobhidnoyi-zbroy-75837">https://www.president.gov.ua/news/shodnya-boremosya-za-otrimannya-ukrayinoyu-neobhidnoyi-zbroy-75837</a></div>
</article>


<article>
  <h2>Важливо було почути від лідерів країн ЄС, що закінчення війни та мир для України мають бути такими, як їх бачить наш народ – звернення Президента Володимира Зеленського </h2>
  <div class="badges"><span class="chip">UK</span> <span class="chip">2022-06-16</span></div>
  <p>Українці й українки! Усі наші захисники, захисниці! Сьогодні справді історичний день – Україна відчула підтримку одразу чотирьох потужних європейських держав. І зокрема підтримку нашого руху у Європейський Союз. Італія, Румунія, Франція та Німеччина – з нами. Усі четверо лідерів – і пан Драґі, і пан Йоханніс, і пан Макрон, пан Шольц – підтримують кандидатство для України. Звичайно, мають бути виконані всі відповідні процедури, мають долучитись усі країни – члени ЄС. Але на нашій зустрічі сьогодні був зроблений великий крок – крок уперед. Для мене було важливим почути від лідерів й іншу фундаментальну річ – вони погоджуються, що закінчення війни та мир для України мають бути саме такими, як їх бачить Україна. Як бачить їх наш народ. Вдячний Італії за принципову політичну підтримку, за макрофінансову та оборонну допомогу. Зараз маємо історично найкращі відносини – і я впевнений, що зможемо зробити ще дуже багато для наших народів. Вдячний Румунії за оборонну допомогу, за сприяння в транзиті наших товарів, зокрема зерна. Домовилися збільшувати експортну спроможність через територію Румунії. Франція надасть додаткові артилерійські установки Caesar. Це дуже важливо для нашого захисту. Також сьогодні Президент Макрон відверто говорив про те, що європейська підтримка України має бути такою, щоб справді відчувалося, що ми разом захищаємо однакові цінності, захищаємо Європу. Німеччина підтвердила надання засобів протиповітряної оборони для нашої держави й подальшу підтримку. До речі, коли сьогодні чотири лідери приїхали в Київ, це збіглося з початком повітряної тривоги. Росія створила таке тло, щоб усі чули ці сирени, щоб зробити напружену атмосферу. Але ніхто не злякався, і це тільки ще більше надихало нас бути максимально конкретними й домовлятися заради наших інтересів – заради всіх українців і заради всіх у Європі. Подякував сьогодні вже особисто канцлеру Шольцу за запрошення на зустріч лідерів «Групи семи». Загалом моє враження від зустрічі позитивне. Всі лідери розуміють, чому зараз не відбуваються переговори щодо закінчення війни. Виключно через позицію Росії, яка намагається тільки залякувати всіх у Європі та продовжувати руйнацію нашої держави. Не шукати шлях до миру – вони не хочуть. Це агресор, він повинен визначитися передусім для себе, що війну треба завершувати. Ми ж продовжимо боротися, поки не гарантуємо нашій державі повну безпеку і територіальну цілісність. Говорили сьогодні про підготовку нового санкційного пакету проти Росії. Говорили про подолання продовольчої кризи, яку спровокувала Росія. Поновити експорт української агропродукції – життєво необхідно для десятків країн. І є тільки одна причина, чому продовольча криза взагалі стала можливою: у ній винна Росія, і ніхто більше. Всі лідери це вже визнають. Говорили про відбудову України після війни – маємо дуже конкретні погляди партнерів на це. Вважаю, що зовсім не випадково саме сьогодні відбулося загострення ситуації з газом у Європі – ціна знову стрибнула. Росія спеціально це зробила, спеціально обмежила постачання, щоб нашкодити Європі, щоб ударити по європейцях. «Газпром» просто смикає за газовий ланцюг, у який дуже довго намагалися закувати Європу. І це ще один аргумент на користь того, що Європа вже зараз має переходити до життя без російського газу. Не повинно бути цієї залежності. Завтра й післязавтра також буде багато новин для України, і я вірю, що позитивних. Дуже вірю. Вкотре підкреслю, що все це можливо передусім завдяки нашим героям, завдяки кожному й кожній, хто захищає нас від російських військ. На сьогодні українська армія бореться в умовах значної кількісної переваги ворога – в техніці, в артилерійських системах. Воювати в таких умовах – це щоденний подвиг. Ми робимо все, щоб дати нашим героям сучасну й потужну зброю. І я пишаюсь усіма, хто вже 113-й день повномасштабної війни стримує окупанта і відбиває всі атаки. Саме завдяки хоробрості українців, українок Європа може створювати цю нову історію свободи і нарешті прибрати на сході Європи «сіру» зону між ЄС і Росією. Україна наблизилася до Євросоюзу найбільше за весь час незалежності. Вічна слава всім, хто воює за Україну! Вічна памʼять усім, чиї життя забрали ці окупанти! Слава Україні!</p>
  <div class="source"><a href="https://www.president.gov.ua/news/vazhlivo-bulo-pochuti-vid-lideriv-krayin-yes-sho-zakinchenny-75853">https://www.president.gov.ua/news/vazhlivo-bulo-pochuti-vid-lideriv-krayin-yes-sho-zakinchenny-75853</a></div>
</article>


<article>
  <h2>І Україна, і держави Західних Балкан однаково зацікавлені у єдиній Європі – звернення Президента Володимира Зеленського до учасників Діалогу Преспанського форуму</h2>
  <div class="badges"><span class="chip">UK</span> <span class="chip">2022-06-17</span></div>
  <p>Шановний пане Президенте Пендаровський! Шановні президенти, прем’єр-міністри, парламентарі! Шановні присутні! Друзі! Я вдячний за можливість звернутися до вас і залишити свої аргументи до дискусій на вашому важливому форумі. Зараз для Європи і європейської безпеки – історичний момент, коли всім належить визначитися, що таке Європа і якою бути Європі надалі. Чи такою ж вільною, як зараз? Чи такою ж безпечною, до якої звикла більшість європейців? Чи такою ж розвинутою соціально й економічно, яка може надихати суспільства поза межами Європи на зміни життєвого устрою? Росія кинула виклик нам усім – кожному народу на континенті, кожному регіону Європи. Для України це найстрашніший виклик – воєнний, і ми захищаємося вже 113-й день проти амбіції Росії знищити український народ і нашу культуру. Зруйновані російською армією українські міста, мільйони переселенців, сотні тисяч людей, які були депортовані російськими військовими, і десятки, десятки тисяч убитих українців. І все це – максимальний прояв російської антиєвропейської політики. Розпочавши цю війну проти України, Росія намагалася створити плацдарм для наступу на інші народи Європи. І тому наш захист у цій війні та майбутня перемога принципово важливі для безпеки всіх у Європі. Але, крім цього максимального прояву російської антиєвропейської політики, є ще багато інших її проявів. Менш масштабних, однак все одно дуже підлих і деструктивних, відверто агресивних. Я хочу звернути вашу увагу на те, що на сьогодні у Європі не залишилося жодної країни, яка б не постраждала хоча б від одного з багатьох проявів російської антиєвропейської політики. Пані та панове! Всі ми в демократичному світі зіткнулися з небаченою енергетичною кризою. Багато років Росія створювала враження, що нібито є надійним постачальником енергоресурсів. Але насправді їй вдалося зробити залежними від себе різні країни Європи. І тепер, коли Росія вирішила воювати для підкорення європейських народів, вона використала цей енергетичний ланцюг першим. Спеціально спровокувала історично надвисокі ціни на газ. Спеціально обмежує постачання газу, шантажуючи і окремі країни, і Європу загалом. Порушує чинні контракти – вимагає оплату за газ у рублях і штучно обмежує обсяг постачання. Цей тиск на газовий ринок, а також використання Росією інших інструментів призводить до того, що інфляційні процеси значно прискорилися. Цього просто не було б, якби Росія поводилася як відповідальний постачальник, а не хотіла створити кризу. Ще гірший сценарій реалізується на продовольчому ринку. Там провокується не лише зростання цін, причому на базові продукти харчування, а й нова міграційна криза. Російська блокада українських портів та удари по нашій агропромисловій інфраструктурі призводять до утворення дефіциту на важливих регіональних сегментах світового ринку продовольства. Українська пшениця, кукурудза, соняшникова олія та інші товари були незамінними для глобальної продовольчої стабільності. Росія знала, куди бити, щоб створити цю кризу. І вона свідомо її посилює, коли затягує війну проти нашої держави й відмовляється зробити Чорне море безпечним для судноплавства. Навіщо вона це робить? Щоб, зокрема, і по ваших країнах, а також по ваших сусідах у Європі вдарила нова міграційна хвиля. Скільки мільйонів біженців буде у Європі, якщо через російську політику почнеться голод в африканських та азійських країнах? А якщо нестача продуктів там і цінова криза спровокують політичний хаос і падіння урядів? Чи зможете ви тоді проводити консолідовану політику? Ось навіщо Росії продовольча криза. І я згадаю ще один елемент російської антиєвропейської політики. Росія чи не найбільше у світі вкладається в пропаганду, і не тільки для внутрішньої аудиторії. Щоб обманювати зовнішню аудиторію і щоб розпалювати ворожнечу, Росія витрачає мільярди доларів щорічно. І зв&#x27;язок пропаганди та війни очевидний. У перші місяці цього року російський бюджет на пропаганду був збільшений утричі. Я впевнений, що кожен і кожна з вас знають, які засоби пропаганди працювали чи досі працюють проти ваших держав. І в цього інструменту Росії лише одне завдання: робити гірше. Зокрема, робити гірше й вам. Пані та панове! Ось чому будь-яке серйозне обговорення архітектури безпеки у Європі має базуватися на тому, що треба звільнити Європу від ланцюгів залежності, які російська держава створювала протягом десятиліть. Безпека просто неможлива без цього, причому це однаково і для півночі Європи, і для півдня, і для заходу, і для сходу. Ось чому потрібні такі санкції проти Росії за антиєвропейську політику, щоб там назавжди запам’ятали ціну, зокрема й за продовольчу кризу. Той, хто створює штучний голод, повинен стати глобальним ізгоєм і зазнати болісних збитків. Це має бути враховано при підготовці сьомого санкційного пакету Європейського Союзу. І маємо усвідомлювати, що санкційні пакети насправді стали частиною архітектури безпеки на континенті. Вони працюють заради стабільності та миру – обмежують російську здатність до розширення агресії. Потрібна повна енергетична незалежність Європи. Потрібно розірвати будь-які зв’язки з Росією, які вона використовує, щоб заробляти на Європі й водночас здійснювати антиєвропейську політику. Не може бути жодної торгівлі з Росією – не варто давати гроші тому, хто прагне вашого ж знищення. А головне – потрібно зробити всю Європу нарешті єдиною. Це те, в чому зацікавлені однаково і Україна, і ваші держави Західних Балкан. Повноправна європейська інтеграція України, як і повноправна європейська інтеграція ваших держав, – це історичне посилення Європи та повний демонтаж російської можливості бити нас поодинці. Найближчим часом відбудеться саміт високого рівня ЄС – Західні Балкани. Щиро бажаю, щоб він став успішним для ваших держав. І я вдячний вам за ту підтримку України, яку ви надаєте на різних рівнях, щоб і для нашої держави цей червень став успішним у відносинах з ЄС. Відповідаючи нам щодо нашої європейської перспективи і відповідаючи вам щодо вашої європейської перспективи, народи Європи і європейські політики відповідають на запитання щодо майбутнього Європи. Це саме ті запитання, які я озвучив на початку свого звернення. Якою бути Європі надалі? Чи такою ж вільною, як зараз? Чи такою ж безпечною, до якої звикла більшість європейців? Чи такою ж розвинутою соціально й економічно, яка може надихати суспільства поза межами Європи на зміни життєвого устрою? Потрібна позитивна відповідь на нашу і вашу європейську перспективу. І я вдячний вам за те, що ми працюємо на таку відповідь, і працюємо спільно. Бажаю всім нам успіхів! Бажаю всім нам перемоги! Слава Україні!</p>
  <div class="source"><a href="https://www.president.gov.ua/news/i-ukrayina-i-derzhavi-zahidnih-balkan-odnakovo-zacikavleni-u-75857">https://www.president.gov.ua/news/i-ukrayina-i-derzhavi-zahidnih-balkan-odnakovo-zacikavleni-u-75857</a></div>
</article>


<article>
  <h2>Вдалося звільнити з полону українського парамедика Юлію «Тайру» Паєвську – звернення Президента України</h2>
  <div class="badges"><span class="chip">UK</span> <span class="chip">2022-06-17</span></div>
  <p>Українці! Українки! Усі наші захисники й захисниці! Тепер ми за один крок до початку повноцінної інтеграції з Європейським Союзом. Маємо позитивний висновок Єврокомісії щодо кандидатства для України. І це історичний здобуток усіх, хто працює на нашу державу. Залишилося дочекатися рішення Європейської ради наступного тижня. І я вважаю, що Україна зробила все можливе, щоб і цей крок був позитивним – рішення вже Європейської ради, тобто лідерів країн ЄС. Україна заслуговує на цей позитив. Українські цінності – це європейські цінності. Українські інституції зберігають стійкість навіть в умовах війни. Українські демократичні звички й зараз не втратили сили. І наше зближення з Європейським Союзом – це не тільки позитив для нас. Це найбільший внесок у майбутнє Європи за багато років. Нагадаю зараз лише одне: після 24 лютого наша країна приєдналася до європейської енергетичної системи. Наші мережі – України та Євросоюзу – працюють синхронізовано попри повномасштабну війну. Тобто навіть в одному цьому факті видно одразу все – і професійність наших людей, і силу наших інституцій, і нашу здатність виконувати обіцянки, і величину українського потенціалу. І я хочу підкреслити, що євроінтеграція України – це не щось таке суто політичне, не щось таке відірване від життя звичайних людей. Навпаки. Що ближчі ми з іншими європейськими країнами, то більше можливостей буде в нас, щоб гарантувати всім українцям сучасне й забезпечене життя. Говорив сьогодні з пані Президенткою Єврокомісії Урсулою фон дер Ляєн. Подякував їй та всім членам Єврокомісії за лідерство, за сьогоднішнє рішення. Також говорив з Президентом Європейської ради Шарлем Мішелем. Координуємо кроки. І я вдячний Шарлю за те, що він відчуває історичне значення цих процесів і для України, і для майбутнього Європи. Сьогодні ж говоритиму з Премʼєр-міністром Нідерландів Рютте. Кожну можливість я використовую заради наших інтересів, заради України. Під час вчорашнього візиту в Київ лідерів Франції, Німеччини, Румунії та Італії було зрозуміло, наскільки масштабні перспективи відкриваються і для нашої держави, і для всіх європейців, якщо будемо працювати й надалі разом. А сьогодні це розуміння стало ще чіткішим. Європейська сила, європейська самостійність і європейський розвиток можна уявити справді потужними тільки з Україною. Цікаво, до речі, як сам хід історії обирає час для вагомих рішень: уряд України сьогодні ж скасував дію угоди про безвізовий режим з Російською Федерацією. Тепер з 1 липня працюватиме візовий режим. Важко переоцінити символізм того, що це відбулося саме сьогодні. Але ніхто не визначав момент спеціально. Це і є хід історії. Росія сама зробила все, щоб зруйнувати будь-які зв&#x27;язки з Україною. Ну а ми робимо все, щоб якнайсильнішими були наші звʼязки з Європою. Сьогодні ж відбувся візит Бориса Джонсона в Київ. Це вже другий візит пана Премʼєр-міністра Великої Британії в нашу столицю від 24 лютого. Переговори позитивні. Обговорили ситуацію на передовій і те, як прийти до нашої перемоги. Я вдячний Борису за лідерство в підтримці України, зокрема й зброєю. Вдячний і за те, що ми однаково сприймаємо необхідність безумовного захисту нашої держави. Говорили про гарантії безпеки для України. Коли ми визначимо параметри цих гарантій, вони визначать майбутнє українців й всіх європейців на покоління вперед. Загалом тиждень був максимально корисним для України – на багатьох напрямках. І хочу також сьогодні подякувати Президенту США Байдену за те, що американська підтримка для України посилюється щотижнево. І цього тижня маємо вагомі результати на передовій – саме завдяки підтримці США. Щойно підписав нові укази про нагородження наших героїв. 413 учасників бойових дій відзначені державними нагородами, 29 із них – посмертно. І наостанок. Сьогодні вже можу повідомити про це: вдалося звільнити з полону «Тайру», українського парамедика Юлію Паєвську. Я вдячний усім, хто працював на цей результат. «Тайра» вже вдома. Будемо працювати й надалі, щоб забрати всіх. Вічна слава всім, хто став на захист нашої незалежності й нашої свободи! Вічна памʼять усім, хто загинув за Україну! Слава Україні!</p>
  <div class="source"><a href="https://www.president.gov.ua/news/vdalosya-zvilniti-z-polonu-ukrayinskogo-paramedika-yuliyu-ta-75877">https://www.president.gov.ua/news/vdalosya-zvilniti-z-polonu-ukrayinskogo-paramedika-yuliyu-ta-75877</a></div>
</article>


<article>
  <h2>Південь ми нікому не віддамо, все своє повернемо, і море буде українським – звернення Президента Володимира Зеленського</h2>
  <div class="badges"><span class="chip">UK</span> <span class="chip">2022-06-19</span></div>
  <p>Бажаю здоров&#x27;я! Нічний, майже ранковий звіт. Повертаюся з півдня – відвідав сьогодні наші передові позиції на Миколаївщині, відвідав сам Миколаїв, а також Одеську область. Поспілкувався з нашими захисниками, захисницями – військові, поліцейські, нацгвардійці, тероборона. Настрій у них – упевнений, і по очах видно, що всі вони не сумніваються в нашій перемозі. Подякував за службу, за захист нашої держави. Подякував батькам таких хоробрих дітей. Справді дуже міцних. Вручив нагороди найкращим. Вручив орден «Золота Зірка» Герою України – полковнику Вадиму Сухаревському, командиру 59-ї окремої мотопіхотної бригади. Південь ми нікому не віддамо, все своє – повернемо, і море буде українським і безпечним. І в Миколаєві, і в Одесі провів наради з нашими військовими, з усіма посадовцями, які відповідають за оборону й забезпечення цих областей. Заслухав доповіді щодо руйнувань, яких області зазнали від російських ударів. Втрати – значні. Багато житлових будинків зруйновано, порушена цивільна логістика, багато соціальних питань. Доручив зробити більш системною допомогу людям, які втратили близьких. А все зруйноване обов&#x27;язково відновимо. Немає в Росії стільки ракет, скільки в наших людей бажання жити. Предметно пройшлися по економічній ситуації, по роботі аграрного сектору. Обговорили безпеку наших портів і можливості для експорту нашої агропродукції. Наша позиція чітка й незмінна: щойно вдасться гарантувати безпеку за допомогою міжнародного посередництва, Україна зробить усе можливе для протидії продовольчій кризі у світі, яка виникла через російську війну, – і в Азії, і в Африці, і в більшості країн Європи. У Миколаєві й Одесі відвідав міські лікарні. Подякував лікарям, медичним сестричкам – вони просто наші герої. Напередодні Дня медика привітав з професійним святом. Поспілкувався з нашими оборонцями, які були поранені в боях. Вчора підписав указ про присвоєння звання генерал-майора командувачу Медичних сил Збройних Сил України Тетяні Остащенко. Мав честь сьогодні особисто привітати Тетяну Миколаївну з цим званням. І я недарма завжди кажу у своїх зверненнях «захисники й захисниці». І хочу, щоб усі ми в Україні завжди підкреслювали внесок і чоловіків, і жінок в оборону нашої держави. Головні мої враження сьогодні – абсолютна гордість за наших людей. Пишаюся всіма, хто захищає державу! Вдячний усім, хто рятує людей! Слава Україні!</p>
  <div class="source"><a href="https://www.president.gov.ua/news/pivden-mi-nikomu-ne-viddamo-vse-svoye-povernemo-i-more-bude-75909">https://www.president.gov.ua/news/pivden-mi-nikomu-ne-viddamo-vse-svoye-povernemo-i-more-bude-75909</a></div>
</article>


<article>
  <h2>Завтра починається історичний тиждень, коли ми почуємо відповідь від ЄС щодо статусу кандидата для України – звернення Президента Володимира Зеленського</h2>
  <div class="badges"><span class="chip">UK</span> <span class="chip">2022-06-19</span></div>
  <p>Українці й українки! Усі наші захисники й захисниці! Сьогодні в нашій країні було багато привітань. 19 червня – День медика, одночасно День батька і День фермера. Звичайно, хочу подякувати сьогодні всім нашим лікарям, усім українським медичним сестричкам, які від 24 лютого – буквально на передовій. Дякую за десятки тисяч других днів народження, які ви подарували нашим військовим, нашим цивільним, нашим українським дітям. Дякую за порятунок життів на фронті, за порятунок у лікарнях, в госпіталях по всій нашій державі. Українські лікарі – це безліч прикладів надзвичайного героїзму. Героїзму тих, хто робив операції під обстрілами. Хто працював у блокаді в Маріуполі. Хто витримав окупацію, полон і навіть у таких умовах, наскільки це було можливо, рятував життя – найголовніше. Хочу подякувати сьогодні й нашим фермерам. Тим, хто обороняв свої громади навіть голіруч, коли зупиняв російських військових. Хто попри війну забезпечив посівну кампанію. Тим, кого навіть прозвали «тракторними військами», коли вони забирали російську трофейну техніку з поля бою. І зараз, коли Росія заблокувала наш експорт через чорноморські порти, увесь світ побачив, хто такі насправді українські фермери й чого варта праця нашого агросектору. Авжеж, хочу подякувати і всім батькам в Україні. Всім, хто виховав своїх дітей просто хорошими, порядними, сміливими людьми. Людьми, які захищають державу та роблять усе, щоб допомогти своїм ближнім пройти час війни. Українська сміливість, яка так надихає світ, українська свобода, яка посилює всю Європу, можливі лише тому, що українські батьки й матері виховали саме таких дітей. Дітей з розумінням, що таке цінності, здатних бути справжніми героями. Завтра починається справді історичний тиждень. Тиждень, коли ми почуємо відповідь від Європейського Союзу щодо статусу кандидатства для України. Вже маємо позитивне рішення Єврокомісії, і наприкінці нового тижня буде відповідь Європейської ради. Я думаю, для всіх очевидно, що від 1991 року було небагато настільки доленосних рішень для України, як очікуємо ми зараз. І я впевнений, що інтересам усієї Європи відповідає тільки позитивне рішення. На тижні будуть нові мої звернення, зокрема й до європейців. Використаю кожну можливість, щоб захистити європейську перспективу для України, для кожного з нас, й щоб зібрати для нас нових прихильників. Очевидно, що варто очікувати від Росії посилення ворожої активності. Спеціально – показово. Саме цього тижня. І не тільки проти України, а й проти інших країн Європи. Ми готуємося. Ми готові. Попереджаємо партнерів. Окупанти накопичують сили на Харківському напрямку, в Запорізькій області. Знову обстрілювали нашу паливну інфраструктуру – хочуть погіршити ситуацію з пальним. Безумовно, будемо й на це відповідати. Тривають наджорстокі бої на Донбасі. Російська армія застосовує там найбільше артилерії, найбільше наступальних сил. Але Сєвєродонецьк, Лисичанськ, Авдіївка, Красногорівка та інші найгарячіші точки тримаються. Люди такі у нас – тримають. Тримається наша армія. І я вдячний усім, чия сила сьогодні – це наша перемога завтра. Вічна слава кожному й кожній, хто воює за Україну! Воює міцно! Слава Україні!</p>
  <div class="source"><a href="https://www.president.gov.ua/news/zavtra-pochinayetsya-istorichnij-tizhden-koli-mi-pochuyemo-v-75913">https://www.president.gov.ua/news/zavtra-pochinayetsya-istorichnij-tizhden-koli-mi-pochuyemo-v-75913</a></div>
</article>


<article>
  <h2>Потенціал України потрібен Тримор’ю – звернення Президента Володимира Зеленського до учасників саміту Ініціативи трьох морів</h2>
  <div class="badges"><span class="chip">UK</span> <span class="chip">2022-06-20</span></div>
  <p>Дуже дякую, пане Президенте! Дякую за всі теплі слова щодо підтримки України! За те, що зараз було сказано, за те, що ви й наші друзі зробили для міцності нашої держави! Шановні колеги, друзі! Пані та панове! Також я вдячний за запрошення, пане Президенте Левітсе! Вдячний вам і маю честь сьогодні звернутися до всіх присутніх. Розпочну своє звернення одразу з головного, зважаючи на наш дорогоцінний час. Почну одразу з того, що ми пропонуємо. Перше – Україна має бути учасницею Ініціативи трьох морів. Це неправильно, що наша держава залишилася за межами Ініціативи. Ми маємо знайти формат, у якому змогли б реалізувати приєднання. Достатньо лише одного погляду на географічну мапу нашого регіону, щоб зрозуміти, що тільки з Україною всі наші країни можуть реалізувати увесь свій потенціал. Економічний, інфраструктурний, потенціал соціальних зв&#x27;язків між нашими країнами, між нашими людьми та історичної основи життя в нашому регіоні. З урахуванням цього моя друга пропозиція – посилити трактування співпраці в межах Триморʼя. Кожна сфера, якою ми можемо займатися разом у межах цієї Ініціативи, – вона насправді про безпеку. І передусім це логістика. Погляньте, будь ласка, на українську ситуацію зараз: саме держави Тримор’я – це наш зв’язок з вільним світом. Постачання зброї для України, постачання пального, збереження життєво важливих транспортних потоків, зелені коридори для експорту українського продовольства, міграція людей – все це працює через територію держав – учасниць цієї Ініціативи. І так само Тримор’ю судилося стати ефективним тилом для будь-якої країни нашого регіону, якщо і їй також – не дай Боже, звісно – загрожуватиме Росія. Коли приходить ворог, усе має значення: дороги, залізниця, порти, енергосистема, швидкість на кордонах, навіть звичка працювати разом. Ось чому наш обов’язок – поглиблювати всі зв’язки на цьому просторі. Саме ці зв’язки – це наша безпека зрештою. Третя пропозиція – енергетика. Україна має одні з найпотужніших газових сховищ у регіоні та розгалужену мережу постачання газу. Тому, співпрацюючи із сусідами, використовуючи потужності інтерконекторів Польща – Словаччина, Польща – Україна, а також наявні в регіоні СПГ-термінали, ми можемо задовольнити потреби всіх країн Тримор’я. Вже після початку повномасштабного вторгнення Росії ми приєдналися до енергосистеми Європейського Союзу. І зараз наш експорт електрики може стати тим внеском в енергобаланс ваших країн, який допоможе вам стати повністю незалежними від російського енергетичного тиску. Четверта пропозиція – ми маємо зробити все, щоб транс&#x27;європейський коридор Via Carpathia запрацював на сто відсотків, з’єднавши Північну та Південну Європу. Україна при цьому може відігравати роль одного з логістичних центрів. І ми готові приєднатися до Via Carpathia вже зараз. Ми готові інтегруватися у європейську залізничну мережу, зокрема через залізничну лінію Варшава – Київ та вихід до залізничного коридору Rail Baltica. Ми маємо працювати й надалі над розширенням пунктів пропуску на кордонах нашої держави. П’ята пропозиція – Україна може надати підтримку багатьом інфраструктурним проектам у сфері діджиталізації та посилити наші регіональні цифрові зв’язки. Враховуйте, що український досвід боротьби з кіберзагрозами є справді унікальним і може бути дуже корисним для кожної з ваших держав. І шоста пропозиція – участь у проекті відбудови України. Це буде найбільший економічний проект нашого покоління. Політики часто говорять, що економічний добробут – це основа національної безпеки. І це справді так. Але зовсім не так часто, як вони це говорять, політикам вдається реалізувати цей принцип. Тобто зробити економіку настільки сильною, що й держава стає достатньо могутньою. Зараз у нас із вами є такий історичний шанс. Але зможемо його використати, тільки якщо працюватимемо спільно, разом. Потенціал України потрібен Тримор’ю. Ми готові. Ми цього хочемо. Україна вперше запрошена до участі в саміті Ініціативи трьох морів сьогодні. Я вдячний. Однак ви ж знаєте: поки триває ця війна, я не можу залишити державу. Тому не можу бути з вами зараз. Але впевнений, що ви можете вже зараз долучити нас до участі в конкретних інфраструктурних проектах. І знайдете статус, який дасть нам змогу брати участь в діяльності вашої Ініціативи. Я вірю, що це можливо! Дякую за увагу! Слава Україні!</p>
  <div class="source"><a href="https://www.president.gov.ua/news/potencial-ukrayini-potriben-trimoryu-zvernennya-prezidenta-v-75917">https://www.president.gov.ua/news/potencial-ukrayini-potriben-trimoryu-zvernennya-prezidenta-v-75917</a></div>
</article>


<article>
  <h2>Щоб не було загрози голоду, мають припинитися намагання Росії повернутися до загарбницької політики колоніалізму – виступ Президента України на засіданні Бюро Асамблеї Африканського Союзу</h2>
  <div class="badges"><span class="chip">UK</span> <span class="chip">2022-06-20</span></div>
  <p>Шановний пане Голово Африканського Союзу! Шановний пане Голово Комісії Африканського Союзу! Шановні глави держав та урядів! Пані та панове! Вдячний за цю можливість звернутися до вас. Звернутися в надзвичайних обставинах, коли в нас війна. У надзвичайних обставинах для всього світу, коли Африка фактично в заручниках. В заручниках у тих, хто розв’язав війну проти нашої держави. Так, це саме війна. Війна Росії проти України. Не криза, не конфлікт, як досі іноді визначають. Ні, це – війна! Жорстока, загарбницька війна. Російські війська прийшли на нашу землю і хочуть підкорити наших людей. Ця війна може здаватися декому дуже далекою від вас і ваших країн. Але ціни на продовольство, які зростають катастрофічно, вже занесли її додому до мільйонів африканських родин. Так само, як і до багатьох сімей у країнах Азії, Європи, Латинської Америки. На всіх континентах болісно відчувається несправедливий і спровокований російською війною рівень продовольчих цін. Але саме для ваших країн це, на жаль, може стати особливою проблемою. Маємо врахувати різні чинники: зростання кількості населення на Африканському континенті, продовження економічного відновлення після пандемії, нестача внутрішніх фінансових запасів у багатьох держав, щоб купувати продовольство за значно вищими цінами. В умовах саме фізичного дефіциту на глобальному ринку деяким країнам Африканського континенту особливо складно зберегти необхідне постачання продовольства. Але з чого й коли виникла ця проблема? Я наголошую: ще 23 лютого цього року такої проблеми не існувало. Вже – це правда – відбувалися незвичні інфляційні процеси в різних частинах світу. Різні держави вже спрямували колосальні грошові ресурси на підтримку економіки в умовах кризи через COVID-19. Однак не було нічого навіть схожого на дефіцит продовольства. Криза почалась саме 24 лютого, коли російський флот заблокував українські порти на Чорному й Азовському морях. Морський шлях – основний для аграрного сектору нашої держави. А український аграрний експорт – це одна з основ стабільності глобального ринку продовольства. Україна – один з основних постачальників пшениці, соняшникової олії, кукурудзи. За експертними підрахунками, від експорту нашого продовольства залежить життя близько чотирьохсот мільйонів людей у різних країнах світу. І якби не російська війна проти України, просто не було б жодного дефіциту на продовольчому ринку. Якби не російська війна, наші фермери й аграрні компанії змогли б забезпечити в цьому році рекордний урожай. Якби не російська війна, люди в Африці, в Азії та будь-де ще у світі не страждали б від катастрофічного зростання цін на продукти. Просто не було б такого катастрофічного зростання цін. Пані та панове! Ця ситуація демонструє, наскільки у світі все пов’язано. Одна війна у Європі, а саме – намагання Росії захопити нашу землю, перетворити Україну на колонію Росії, стала причиною того, що всюди погіршується доступ до продовольства, зростає загроза голоду. Звичайно, ми обороняємося, звичайно, будемо захищати свою незалежність, поки не переможемо в цій війні. І, звичайно, ми вже зараз намагаємося побудувати нову логістику постачання. Прямо зараз ми маємо на елеваторах понад 25 мільйонів тонн зерна, на яке очікують традиційні споживачі української продукції. Ми налагоджуємо експорт залізницею й через порти сусідніх країн, щоб іще торішній врожай і врожай цього року зміг потрапити до споживачів. Але за новими маршрутами вдається направляти значно менший обсяг і за значно більший час. Це в підсумку – значно дорожче постачання. Ми ведемо складні багаторівневі переговори, щоб розблокувати наші українські порти. Але ви бачите – прогресу поки що немає. Бо поки не знайдений реальний інструмент, щоб гарантувати, що Росія не атакує їх знову. Ось чому продовольча криза у світі зберігатиметься, поки триває ця колонізаторська війна, війна Росії проти нашої держави, і поки заблоковані наші порти. Також Україна була одним з основних європейських виробників добрив. А зараз виробництво фактично зупинене – знову-таки через війну. У частини виробників немає сировини й можливості навіть працювати – через загрозу російських ракетних ударів та інші наслідки воєнних дій. Частина підприємств вже перебуває в зонах бойових дій і просто розгромлена російськими військами. Чи чули ви про це від своїх російських партнерів, з якими ви зберігаєте комунікацію? Чи говорили вони вам саме про це? Я впевнений, вони говорять вам зовсім інші речі. Але насправді їм потрібна ця криза. Вони свідомо її загострюють. Бо вони намагаються використовувати вас і страждання людей, щоб тиснути на демократичні держави, які запровадили санкції проти Росії. Я наголошую: санкційна політика спрямована лише на те, щоб Росія припинила намагання перетворити Україну на свого раба. Пані та панове! Всі ми бачимо, що наявна архітектура глобальної безпеки й міжнародні організації поки не здатні вплинути на державу-агресора, щоб закінчити цю війну та поновити міжнародну безпеку. Чи спрацювала Рада Безпеки ООН? Ні. Більш того, ваш голос у Раді Безпеки ООН – голос Африки – не був почутий повною мірою. Але в глобалізованому сьогоденні неможливий світ без Африки й Африка – без зав’язків зі світом. І це правильно, що Африканський Союз проявляє принципову активність, захищаючи інтереси всіх жителів вашого континенту. Однак ваш голос має звучати достатньо вагомо в усіх міжнародних структурах. І якщо їх для цього потрібно реформувати, зокрема, Раду Безпеки ООН, значить, потрібно це зробити. Саме тому, наприклад, 5 квітня у зверненні до Ради Безпеки ООН я запропонував скликати в Києві – звичайно, вже після цієї війни та нашої перемоги – глобальну конференцію щодо реформування й трансформації ООН. Також я започаткував нову політику України щодо Африки. Саме в час моєї каденції затверджена перша Стратегія розвитку відносин України з державами Африки. Буде активізований діалог з усіма країнами континенту. Найближчим часом запрацює й спеціальний представник України у справах Африки. Я хочу, щоб ми вповні розуміли одне одного та взаємодіяли без посередників – заради наших спільних інтересів. А те, що такі інтереси є, – цілком очевидно після 24 лютого. Бо від стабільності в Україні та в нашому регіоні залежить стабільність ваших країн. За моїм дорученням готується перше в історії нашої держави регіональне турне міністра закордонних справ України державами Субсахарської Африки. Звичайно, маємо розвивати й міжпарламентський діалог. Для цього я ініціюю візити в країни Африки представників Верховної Ради України. Я запрошую вас відвідати нашу державу вже зараз, щоб поновити наші зв’язки на двосторонньому рівні. І пропоную вже почати готувати – за нашого спільного бажання – велику політико-економічну конференцію «Україна – Африка». У багатьох країнах Африканського Союзу добре знають Україну економічно та в освітній сфері. Наші зв’язки насправді дуже давні. Наші спеціалісти будували підприємства у ваших країнах ще в радянський час. Ваші студенти навчалися в наших університетах і навчаються зараз. Ми завжди робили й свій внесок у підтримання миру на Африканському континенті. До 24 лютого понад 300 українських «блакитних шоломів» виконували завдання у складі шести місій ООН. А наш національний контингент, зокрема 18-й окремий вертолітний загін, був важливою частиною Місії ООН зі стабілізації в Демократичній Республіці Конго. І саме на цій основі взаємин, що існували багато-багато років, маємо збудувати нову політичну історію. Ми можемо це зробити. Ми повинні звільнити наших людей від загроз, які для нас штучно створюють будь-які держави, які просто хочуть нас підкорити, використовувати наші ресурси й нашу землю. І наше завдання номер один зараз – нарешті позбутися загрози голоду. У 21-му столітті такої загрози просто не може бути – завдяки Україні, завдяки нашому агросектору. Ми перекриваємо будь-які дефіцити, ми виробляємо все, щоб продовольства вистачало кожній вашій країні, усім споживачам, з якими ми працюємо. Якби не російська війна, ви б зараз перебували в зовсім іншому становищі – абсолютно безпечному. Ось чому, щоб не було голоду, повинні закінчитись й намагання таких держав, як Росія, повернутись до загарбницької політики колоніалізму. Час імперій минув! Люди мають право просто жити, просто жити й мати все для життя. Дуже дякую вам за цю можливість звернутися до вас! Дуже дякую за увагу! Слава Україні!</p>
  <div class="source"><a href="https://www.president.gov.ua/news/shob-ne-bulo-zagrozi-golodu-mayut-pripinitisya-namagannya-ro-75921">https://www.president.gov.ua/news/shob-ne-bulo-zagrozi-golodu-mayut-pripinitisya-namagannya-ro-75921</a></div>
</article>


<article>
  <h2>Маємо зробити ще більше для того, щоб Україна перемогла – виступ Президента Володимира Зеленського на відкритті Форуму глобальної політики Інституту міжнародних політичних досліджень</h2>
  <div class="badges"><span class="chip">UK</span> <span class="chip">2022-06-20</span></div>
  <p>Дуже дякую! По-перше, хочу подякувати пану Джампьєро Массоло. Хочу подякувати вам, шановний пане Маріо Монті, за те, що запросили мене. Перед тим, як почати, хочу подякувати за наше студентство, за те, що знайшли можливості, знайшли програми, що допомагаєте українцям, тимчасово вимушено переміщеним особам, нашим переміщеним студентам. Це наше майбутнє, тож ми не хочемо його втратити й тому дуже хочемо, щоб вони, отримавши ваше тепло, знання, досвід, потім повернулися на нашу рідну землю. Ще раз вам дякую, що бережете наше майбутнє, наших студентів. Зараз хотів би звернутися до всіх учасників форуму. Дорогі друзі! Я вдячний за цю можливість звернутися до вас сьогодні. Все потрібно робити сьогодні. І так співало, що саме сьогодні відзначається Міжнародний день біженців. На жаль, віднедавна цей день – особливо болісний для нас усіх, для мільйонів українців. Якщо точніше, для понад 12 мільйонів наших громадян. Уявіть собі! Тих, хто ще на початку цього року мав свій дім, повну безпеку, власні плани на майбутнє. І все це було зруйновано російським вторгненням. Понад 12 мільйонів українців стали переселенцями. Вони залишили свої міста, громади й шукали порятунку на безпечній території. Там, куди не досягає принаймні російська артилерія. Понад 5 мільйонів українців із цих 12 мільйонів виїхали за кордони нашої держави та знайшли прихисток в інших країнах, зокрема у вас в Італії. Я хочу ще раз подякувати всім вашим людям, вашим містам, вашому уряду та Прем’єр-міністру пану Драґі за допомогу нашим людям, передусім нашим жінкам і дітям. Це дуже важливо. Але в чому наша мета зараз? Про що я хочу сказати саме сьогодні? Ми маємо зробити все, щоб українські переселенці повернулися додому. Скільки б їх не було і де б вони не шукали захисту, ми маємо забезпечити для них і реальну можливість, і внутрішню зацікавленість повернутися в Україну. Ми можемо створити історичний прецедент. Раніше, коли агресор ішов війною проти іншої держави, він розраховував, що війна зламає її жертву. І зараз ми довели, що Україну не зламати. Але цього недостатньо. Ось чому це ключовий елемент – можливість людей повернутися додому. Через російську війну проти України Європа переживає найбільшу міграційну кризу за десятки років. Коли ще таке було, щоб протягом усього лише кількох місяців одразу 12 мільйонів людей втрачали дім і безпеку? Пригадується лише Друга світова війна. Росія свідомо створила такі умови. Маріуполь – майже півмільйона мешканців. Різні міста. Сєвєродонецьк – сто тисяч мешканців. Волноваха – 22 тисячі мешканців. Так було. Але Росія зруйнувала там усе. Артилерія, авіація, ракети – вони не перебирали засобами. Я можу назвати ще сотні міст, які вже зруйновані. І можу назвати ще десятки міст, яким російські удари досі загрожують. Зараз армія Росії намагається зібрати сили, щоб знову атакувати Харків. Ми його деокупували, цей регіон. А вони хочуть знову, і ми це бачимо. А там – півтора мільйона мешканців. Постійно бомбардують Миколаїв – а там майже півмільйона мешканців. Хочуть захопити й повністю зруйнувати Словʼянськ – там до війни було сто тисяч мешканців. Звичайно, ми зробимо все можливе, щоб зупинити окупантів, захистити людей. Але щоб зробити це швидше, нам потрібна підтримка, сучасна зброя. Така зброя, яка має більший потенціал, ніж у російської армії. Ось чому я витрачаю стільки емоцій, стільки часу й стільки зусиль, щоб переконати всіх наших партнерів передати нам потужну зброю. Це питання життів. Другий пункт – це економіка. І поки триває війна, поки російські ракети б’ють по наших містах, нормальне економічне життя просто неможливе. До половини всієї нашої економіки, до половини нашої економічної системи зараз не працює. Уявіть собі, що це таке, коли б економіка половини Італії була повністю заблокована. Причому її промислова частина та всі ваші порти. Жодна держава не вистоїть у такій ситуації без фінансової допомоги. І коли ми говоримо, що Україні потрібно близько 5 мільярдів доларів щомісяця, щоб покрити дефіцит бюджету, це не просто цифра, це не про гроші. Це про те, скільки мільйонів українців все ж таки матимуть за що жити. За що жити в Україні. Третій пункт – відбудова. Ми маємо зробити абсолютно все, щоб після нашої перемоги – я в ній не сумніваюся – ми могли б не просто відновити нормальні умови для життя там, де російські окупанти намагалися залишити тільки обгорілі уламки, а побудувати життя настільки сучасне, настільки безпечне, щоб і це було ударом по агресору. Тобто не тільки санкції, не тільки фізичні втрати російської армії на полі бою, а й сам факт відновлення життя в Україні. Саме життя – пріоритет. Сам факт того, що ми можемо постати з попелу. А держава-агресор так і залишиться – тільки з втратами й деградацією. Наша мета в тому, щоб ця міграційна криза у Європі, викликана російською війною, стала справді останньою такою кризою. Щоб будь-якому іншому агресору навіть не спало на думку, що за допомогою війни вдасться зруйнувати життя будь-якої європейської країни. Зброя для України, фінансова підтримка, майбутня відбудова нашої держави – три елементи, які мають спрацювати на повну. Але це ще не все, що ми маємо зробити. Російська війна проти нас спровокувала глобальну продовольчу кризу. Якщо її не зупинити негайно, наші 12 мільйонів вимушених переселенців будуть просто краплиною в морі можливих нових міграційних потоків. Щойно перед вами я звертався до представників Африканського Союзу й наголошував саме на цьому – на продовольчій безпеці. Україна може постачати стільки продовольства на світовий ринок, щоб забезпечувати критичні потреби десятків країн Африки, Азії, Латинської Америки. Без нашого експорту утворюється дефіцит, за яким може бути хаос. Політичний хаос, економічний хаос, міграційний хаос. І тільки цьогоріч ми можемо зробити все, щоб у наступний Міжнародний день біженців нам не довелося обговорювати, як бути з десятками мільйонів переселенців і у Європі, і в регіонах, що межують із Європою. Пані та панове! Зараз – особливий момент. Момент, коли від рішень європейських та світових політиків залежить доля мільйонів людей. Момент, коли вирішується, чи скоро настане мир в Україні. А отже, чи скоро ми зможемо сказати, що вже розв&#x27;язуємо ті проблеми, про які я сьогодні говорив. І я дуже прошу вас: будьте активними! Я вдячний Італії за принципову позицію. Але маємо зробити ще більше для того, щоб Україна перемогла. Я повторюю: зброя для України, фінансова підтримка й відбудова нашої держави. Три елементи, які можуть змінити все. Дякую вам за увагу! Слава Україні!</p>
  <div class="source"><a href="https://www.president.gov.ua/news/mayemo-zrobiti-she-bilshe-dlya-togo-shob-ukrayina-peremogla-75925">https://www.president.gov.ua/news/mayemo-zrobiti-she-bilshe-dlya-togo-shob-ukrayina-peremogla-75925</a></div>
</article>


<article>
  <h2>Рухаємося до рішення Європейської ради щодо кандидатства України, Росія дуже нервово сприймає нашу активність – звернення Президента Володимира Зеленського</h2>
  <div class="badges"><span class="chip">UK</span> <span class="chip">2022-06-20</span></div>
  <p>Бажаю здоров&#x27;я, шановні українці! Крок за кроком ідемо надважливим тижнем і щоденно робимо все, щоб ні в кого не було сумнівів, що Україна заслуговує на кандидатство. Щоденно доводимо, що ми вже є частиною об&#x27;єднаного європейського, я б навіть сказав, ціннісного простору. Зараз депутати Верховної Ради вже розійшлися, а я тут. І знаєте, я хотів би їм сьогодні подякувати. Ми часто їх критикуємо, але сьогодні вони зробили дуже гарну роботу. Я вдячний усім народним депутатам, які підтримали нашу євроінтеграцію. Хочу відзначити голосування за Конвенцію Ради Європи про запобігання насильству стосовно жінок і домашньому насильству. Цю Конвенцію частіше називають Стамбульською – за місцем підписання. Її в Україні довго «збивали», десятки років. Але головний її зміст простий – це зобов&#x27;язання захищати від насильства й різних форм дискримінації. Хочу також подякувати депутатам, які підтримали закон «Про управління відходами». Це важливий екологічний документ. Ми боролися за нього три роки. Закон декілька разів зривався через олігархічні впливи. І ось тепер проголосований. Нарешті. Дякую. Ухвалена сьогодні Антикорупційна стратегія. Це також дуже важливо. Сподіваюся, що Рада й надалі працюватиме з таким же вагомим результатом. Сьогодні зробив чотири звернення. Перше – до учасників саміту Триморʼя. Це потужне регіональне об&#x27;єднання у Європі. 12 держав між Балтикою, Адріатикою та Чорним морем. Перед зверненням говорив з Президентом Дудою. Скоординували з Анджеєм наші позиції. А на саміті вирішено, що Україна набуває такого статусу, який дасть змогу стати повноправним учасником Триморʼя. Для нас – це значні економічні можливості, модернізація транспорту, зв&#x27;язку, мереж. Це ще одна лінія тісної співпраці між Україною й державами ЄС. До речі, маємо й гарну новину з нашого кордону з Польщею. У межах проекту «Відкритий кордон» на 50% збільшено пропускну спроможність пункту «Краківець – Корчова». Це дасть змогу значно наростити експортно-імпортний потік через кордон. Модернізація очікує й на інші пункти на кордонах з країнами Євросоюзу. І це відчутно, і не лише для нас. Дає змогу робити глобальні речі. Боротися з продовольчою кризою, яку Росія спровокувала блокадою портів. Говорив про неї у зверненні до лідерів Африканського Союзу. Підкреслив, що ця криза – штучна, її не було б, якби не російська війна проти нас. І також підкреслив, що ми можемо забезпечити таке постачання аграрної продукції, яке точно гарантує безпеку Африці, безпеку Азії. Загалом розширюємо можливості нашої держави. Як і всім сильним європейським країнам, нам потрібна власна політика щодо Африки, Латинської Америки, щодо країн Південно-Східної Азії та інших частин світу, які раніше залишалися поза належною увагою української зовнішньої політики. Працюємо над суб&#x27;єктністю України. Звернувся й до учасників Форуму глобальної політики в Італії. Дуже впливове зібрання. Говорив про те, як повернути всіх українських переселенців додому. Сьогодні зустрівся з Беном Стіллером – відомим актором і посланцем доброї волі ООН, який опікується допомогою якраз переселенцям і біженцям. Вдячний Бену за постійну увагу до потреб українців. Зустрівся з президентом Конфедерації промисловців і підприємців Італії Карло Бономі. Говорили про зв&#x27;язки між українським та італійським бізнесом. Вдячний за відкриття представництва Конфедерації в Києві. І найкоротше, але дуже вагоме звернення зробив до учасників Міжнародного фестивалю креативності в Каннах – найбільшої такої події у світі. «Каннські леви» – це особлива аудиторія. Це люди, які вміють керувати увагою і які дуже потрібні Україні саме зараз. Що довше триває війна, то складніше конкурувати за увагу сотень мільйонів людей у різних країнах. Але я зроблю все можливе, щоб увага до України не згасала. Закликав найбільш креативних людей світу бути в цьому нашими союзниками. І знаю, що відгук у Каннах був дуже позитивний. Наступні дні тижня будуть теж насиченими. Рухаємося до головного рішення Європейської ради, яке буде ухвалене в п’ятницю. Як я й передбачав, Росія дуже нервово сприймає нашу активність. Знову обстріли Харкова, Одеси, знову – спроби жорстоких наступальних дій на Донбасі. Це – зло, яке можна заспокоїти тільки на полі бою. Захищаємо Лисичанськ, Сєвєродонецьк. Увесь цей регіон – найскладніший, там найважчі бої. Але там наші міцні хлопці й дівчата. Окупанти отримують відповіді на свої дії проти нас. Вдячний армії й розвідці, які це забезпечують. Увечері підписав черговий указ про нагородження наших захисників і захисниць. 220 учасників бойових дій відзначені державними нагородами. 27 із них – посмертно. Вічна памʼять усім, хто віддав життя за Україну! Вічна слава всім, хто захищає нашу державу! Слава вам! Слава Україні!</p>
  <div class="source"><a href="https://www.president.gov.ua/news/ruhayemosya-do-rishennya-yevropejskoyi-radi-shodo-kandidatst-75953">https://www.president.gov.ua/news/ruhayemosya-do-rishennya-yevropejskoyi-radi-shodo-kandidatst-75953</a></div>
</article>


<article>
  <h2>Вірю, що сила людської креативності більша, ніж сила ядерної держави – звернення Президента України до учасників Міжнародного фестивалю «Каннські леви»</h2>
  <div class="badges"><span class="chip">UK</span> <span class="chip">2022-06-21</span></div>
  <p>Вітаю вас з України, каннські леви! Цими днями я був на передовій, де наші сміливі солдати, наші сміливі захисники протистоять російській армії. 117 днів тому для України все змінилося. Ми захищаємося від ядерної держави, яка має безлімітний доступ до грошей і відкинула будь-які ліміти на насильство. Я кажу вам як є: саме від уваги світу залежить, коли й чим закінчиться ця війна. І тому мені потрібні союзники. Нам потрібні такі люди, як ви. Ви – найкращі креативники світу, ви завжди перебуваєте на вістрі подій. «Прапор біженців» чи «Смілива дівчинка», «Айс бакет челендж» чи «Ріки світла» – ви щоразу знаходите слова та образи, щоб дістатися глибин людської душі та змусити людей говорити про проблеми, яких в іншому разі не помічали б. Звичайно, я впевнений, що ви ще багато зробите, щоб увічнити українську сміливість. Ваші кампанії та ваша робота зроблять легенду з нашої боротьби за свободу. Адже ми боремося за свободу не тільки для себе – ми боремося за свободу всього демократичного світу, усіх, хто навіть уявити собі не може, які масштаби тиранії й цензури існують у Росії. Зараз ви можете, просто застосовуючи ваші професійні якості, принести мир у Європу. Я вірю, що сила людської креативності більша, ніж сила ядерної держави, яка застрягла в минулому. Говоріть про Україну! Не давайте світу переключитися на щось інше! Світ має пам&#x27;ятати, що Україна бореться за свободу і що ця боротьба повинна завершитися перемогою якнайшвидше. Кожен ваш успіх означатиме порятунок тисяч життів. Дякую вам! Слава Україні!</p>
  <div class="source"><a href="https://www.president.gov.ua/news/viryu-sho-sila-lyudskoyi-kreativnosti-bilsha-nizh-sila-yader-75937">https://www.president.gov.ua/news/viryu-sho-sila-lyudskoyi-kreativnosti-bilsha-nizh-sila-yader-75937</a></div>
</article>


<article>
  <h2>Щоденно боремося за позитивне рішення Євросоюзу щодо кандидатства для України та за постачання сучасної зброї – звернення Президента Володимира Зеленського</h2>
  <div class="badges"><span class="chip">UK</span> <span class="chip">2022-06-21</span></div>
  <p>Бажаю здоровʼя, шановні українці! Сьогодні був день дуже активної зовнішньополітичної роботи – майже марафон телефонних переговорів. Збільшуємо коло тих, хто за кандидатство для України, та додаємо впевненості, що рішення у п&#x27;ятницю буде позитивним. Словаччина. У розмові з Прем&#x27;єр-міністром Хегером скоординували наші позиції напередодні засідання Європейської ради. Литва. Подякував Президенту Наусєді за рішення саміту Триморʼя надати Україні статус партнера-учасника. І також скоординували наші кроки. Угорщина. Була дуже плідна розмова з Премʼєр-міністром Віктором Орбаном. Запросив його відвідати Україну й подякував за важливу підтримку нашого суверенітету, територіальної цілісності нашої держави. Домовилися розвивати співпрацю в енергетиці. Португалія. Домовилися з паном Премʼєр-міністром Антоніу Коштою залучати досвід його країни в нашому зближенні з Європейським Союзом. Далі – Данія. Подякував за підтримку України, зокрема підтримку зброєю. Також відзначив виступ пані Фредеріксен у Верховній Раді України, який відбувся сьогодні. Іспанія. Відзначив у розмові з Прем&#x27;єр-міністром Санчесом, що наша взаємодія посилить і Україну, і весь Європейський Союз. Обговорили можливі результати Мадридського саміту НАТО, який відбудеться вже наприкінці червня. Ірландія. Відзначив активну підтримку Ірландією нашої євроінтеграції та запросив Прем&#x27;єр-міністра Ірландії Мартіна відвідати Україну. Хорватія. Я впевнений, що ми можемо розширити нашу співпрацю й на двосторонньому рівні, і на рівні європейських структур. Подякував пану Премʼєр-міністру Пленковичу за підтримку України. Був радий бачити в Києві великого друга нашої держави – Премʼєр-міністра Люксембургу Бетеля. І я хочу ще раз звернути увагу на допомогу від Люксембургу. 15% оборонного бюджету цієї держави – ось це був внесок у захист України. Одразу відчувається і велич, і шляхетність держави. Пан Бетель відвідав сьогодні ж міста Київської області, які були звільнені від окупантів. Я вдячний йому за щире розуміння наших людей і за готовність Люксембургу брати участь в післявоєнній відбудові України. Мій графік на завтра – такий же насичений, як і сьогодні. Зроблю все для того, щоб історичне рішення Європейського Союзу було ухвалене. Для нас це важливо. До речі, сьогодні, не відкладаючи, підписав ухвалений вчора закон про ратифікацію Стамбульської конвенції. Захист усіх людей від насильства й дискримінації – це наш принцип. В усіх переговорах незмінно наголошую: сьомий пакет санкцій Європейського Союзу потрібен якнайшвидше. Росія має відчувати постійне посилення тиску за війну і за свою агресивну антиєвропейську політику. Чергові російські погрози Литві, чергова хвиля енергетичного тиску, чергові порції брехні російських посадовців щодо продовольчої кризи – все це аргументи, щоб погодити сьомий пакет санкцій. Ситуація на передовій – без суттєвих змін. За допомогою тактичних рухів українська армія посилює захист у Луганській області – там справді зараз найжорсткіше. Окупанти дуже серйозно тиснуть і на Донецькому напрямку. На Харківщині – жорстокі й цинічні російські артилерійські обстріли. Вони нічого не дадуть окупантам, але російська армія глуха до будь-якої раціональності. Просто руйнує, просто вбиває – показує таким чином своєму командуванню, що нібито не стоїть на місці. На півдні захищаємо нашу Миколаївщину, наше Запоріжжя, поступово звільняємо Херсонщину. І так само активно, як боремося за позитивне рішення Європейського Союзу щодо кандидатства для України, щоденно боремось й за постачання сучасної зброї для нашої держави. Жодного дня не збавляємо нашої активності. Життя тисяч людей залежать безпосередньо від швидкості наших партнерів – від швидкості того, як вони реалізують свої рішення про допомогу Україні. Підписав сьогодні два великі укази про нагородження наших захисників і наших захисниць. За поданням від Головнокомандувача Збройних Сил України нагороджені 210 учасників бойових дій, з них троє – посмертно. За поданням від міністра внутрішніх справ державними нагородами відзначені 255 бійців Національної гвардії України, із них 41 – посмертно, 41 прикордонник, із них 12 – посмертно, і 45 поліцейських. І я хочу, щоб ви усвідомлювали: коли я говорю про підписання таких указів, це не просто рутина й не щось механічне. Лише завдяки масовій хоробрості та мудрості наших людей на полі бою Україна живе і справді може розраховувати на перемогу. Вічна слава всім, хто воює за нашу державу! Вічна памʼять усім, хто віддав життя за Україну! Слава Україні!</p>
  <div class="source"><a href="https://www.president.gov.ua/news/shodenno-boremosya-za-pozitivne-rishennya-yevrosoyuzu-shodo-75973">https://www.president.gov.ua/news/shodenno-boremosya-za-pozitivne-rishennya-yevrosoyuzu-shodo-75973</a></div>
</article>


<article>
  <h2>Звернення Президента України Володимира Зеленського до учасників благодійного телемарафону Embrace Ukraine – #StrivingTogether, який відбувся в Амстердамі</h2>
  <div class="badges"><span class="chip">UK</span> <span class="chip">2022-06-22</span></div>
  <p>Пані та панове! Вітаю вас із Києва! Залишається декілька днів до історичного рішення Європейського Союзу щодо України. І я впевнений, що ні в кого з нас, ні в кого з вас немає сумнівів, що Україна має отримати позитивне рішення. Ми на це заслужили! І заслужили не тільки нашою сміливістю й боротьбою за свободу. Напад Росії на Україну поновив у нашій памʼяті найгірші сторінки історії. Російські бомби руйнують міста. Російські солдати вбивають тисячі мирних людей. Російська держава здійснює навіть масову депортацію українців. Що це таке? Це атака Росії проти всієї вільної Європи – проти наших спільних цінностей. Проти людських прав, верховенства права й конвенцій, які захищають кожну людину у Європі та світі. Ми не дозволимо зруйнувати наші цінності! Я вірю, що разом ми зможемо закінчити війну нашою перемогою якнайшвидше. І відбудуємо все, що Росія зруйнувала. Об&#x27;єднана Європа – точно сильніша, ніж будь-яка тиранія! Навіть під час такої жорстокої війни українські демократичні інституції збережені. Навіть зараз ми розширюємо простір дії європейських цінностей – учора парламент України ратифікував Стамбульську конвенцію. І хоч би як тиснула Росія, ми все одно впевнені, що майбутнє Європи – безумовно, світле й вільне, бо ми всі разом його захищаємо! Я вдячний усім, хто підтримує нас. Дякую тобі за цю щирість, Амстердаме! Чекаємо на позитивне європейське рішення для України! Embrace Ukraine, strengthen Europe! Слава Україні!</p>
  <div class="source"><a href="https://www.president.gov.ua/news/zvernennya-prezidenta-ukrayini-volodimira-zelenskogo-do-ucha-75977">https://www.president.gov.ua/news/zvernennya-prezidenta-ukrayini-volodimira-zelenskogo-do-ucha-75977</a></div>
</article>


<article>
  <h2>Ми б’ємося за своє майбутнє, свою свободу, свою землю і можливість збудувати нову Україну – виступ Президента Володимира Зеленського перед студентською спільнотою ключових університетів Канади</h2>
  <div class="badges"><span class="chip">UK</span> <span class="chip">2022-06-22</span></div>
  <p>Пані та панове! «Ми готові дивувати світ!» Я сказав ці слова в Торонто, на Конференції з питань реформ в Україні, три роки тому. Хто міг уявити, що три роки по тому «масштабної реформи» зазнає підтекст і сенс цих слів. Три роки тому, змальовуючи своє бачення змін в Україні, я навів приклад команди, яку всі ви чудово знаєте. Це «Торонто Репторз». Чемпіони NBA 2019 року. Перемогти, коли ніхто не чекає. Об’єднавшись, зробити неможливе. Так тоді я описував нашу державну мету та спільне завдання всіх українців. Хто міг уявити, що три роки по тому це звучатиме зовсім інакше. Хто б міг уявити, якою великою буде різниця між цими часами, між тоді й зараз, між літом 2019 року і літом 2022-го. Це були інші часи. Ми прагнули дещо інших перемог. Ми будували дещо іншу державу. Країну прозорих інституцій, рівних і чесних правил, успішних і вільних людей. Сьогодні стіни наших будівель прозорі в прямому сенсі слова – зруйновані російськими ракетами й бомбами. Правила гри діють для всіх, але в іншому сенсі. Це правила виживання. Вони рівні, але не чесні. Жорсткі, жорстокі й прості – стріляй на фронті, допомагай у тилу. Чуєш сигнал повітряної тривоги – спускайся у сховище. Чуєш звук ворожої військової техніки – підіймайся на захист своєї країни. У 2019 році я говорив про мир на сході Україні (багато говорили з Христею (Фріланд. – Ред.) і Джастіном Трюдо) – звільнення Донецька, Луганська та Криму. Ми робили для цього все можливе на всіх наявних майданчиках, за допомогою всіх наявних дипломатичних інструментів. Україна щиро хотіла й прагнула цього. Але інша сторона хотіла й прагнула іншого. Ми побачили це «інше» вранці 24 лютого. Як наслідок – до слів «мир», «звільнення», «Донецьк» і «Луганськ» у 2022 році додалися «Маріуполь», «Краматорськ», «Сєвєродонецьк», «Бердянськ», «Мелітополь». І десятки інших міст і сіл України. Ми провели Кримську платформу. Сьогодні ми протидіємо агресії РФ, щоб у майбутньому не було потреби проводити Херсонську платформу, Маріупольську платформу, Харківську та десятки інших платформ задля деокупації суверенних територій України. Три роки тому моєю метою була масштабна реформа інфраструктури. Україна почала «Велике будівництво». І це було вражаюче. Три роки по тому РФ почала військову спецоперацію. Ми відновили та створили нові дороги, мости, дитячі садочки, школи, лікарні, стадіони. Росія весь цей час створювала ракети й бомби, щоб знищити й зруйнувати все це. Три роки тому в Торонто я також говорив про відновлення Донбасу. Для цього ми зібрали сотні інвесторів і компаній з усього світу на Донбасі та провели відповідний форум у Маріуполі. Три роки по тому цього міста фактично не існує. Воно стерте з лиця землі. У 2019 році ми говорили про відбудову на сході України. За попереднім розрахунком, для цього було потрібно близько 10 мільярдів доларів. Тоді ця цифра здавалася шокуючою. Три роки по тому вона зросла в рази, і тепер ми потребуємо сотень мільярдів доларів для відновлення. Тепер, окрім сходу, ми говоримо про південь, північ, центр і захід нашої країни. Україну й Канаду розділяє океан і 7 тисяч кілометрів, але між нами існує повне порозуміння. Україну й Росію розділяє спільний кордон, але між нами – величезна прірва. У словах, вчинках, а головне – у цінностях. У 2019 році я говорив про свою країну мрії. Про державу, де найвищою цінністю є людина. У 2022 році ми воюємо проти агресора, де найвища цінність – це зброя. Моєю метою була масштабна діджиталізація України. І ми стали «країною у смартфоні». Мета РФ – масштабна окупація України. І ми стали країною в берцях. Країною в танках, літаках і кораблях. Країною в окопах і бомбосховищах. Змінився наш уклад, але не наш світогляд. Змінився шлях, яким ми йдемо до мети, але не змінилася мета. Викладачі наших університетів іноді читають лекції студентам з окопу, online, у Skype. Наші вчителі записують відеоуроки та завдання для школярів у метро, під час повітряної тривоги. Наші військові, не залишаючи позицій на передовій, можуть укласти шлюб у Zoom. Три роки тому нашою метою була реальна децентралізація. Три роки по тому метою РФ стала нікому незрозуміла «денацифікація». Три роки тому ми говорили про спроможне місцеве самоврядування. Три роки по тому ми говоримо про потужну територіальну оборону. Це були інші часи, та наші цілі не стали іншими. Єдина поправка – заради того, щоб втілити все це в життя, сьогодні ми воюємо проти другої армії світу. Ми б’ємося за своє майбутнє, свою свободу і свою землю. Так само, як і 80 років тому, у часи Другої світової війни. Сьогодні в Україні – особливий день. День, коли ми згадуємо подвиг наших предків, дякуємо їм за життя й можливість будувати нову Україну. День скорботи і вшанування пам&#x27;яті жертв війни, який ми відзначаємо 22 червня. Саме в цей день 1941 року нацисти почали бомбардування Києва. О 4-й годині ранку. Це були інші часи, інша окупація, інша війна, але наш дух, жага до волі, боротьби й наша мета не стали іншими. І 24 лютого 2022 року, коли так само о 4-й ранку на Київ і всю Україну полетіли російські ракети, ми стали на захист своєї країни. Сьогодні ми боремося за майбутнє своїх дітей та онуків, за їхнє життя й можливість збудувати нову Україну. Ми вже здивували світ. Ми об’єднались, щоб зробити неможливе. Ми точно переможемо, хоча ніхто не чекав. Заради власного мирного, вільного й демократичного майбутнього. І це будуть інші часи. Які саме і як саме ми разом подолаємо шлях до них – думаю, ми сьогодні тут і поговоримо. Дуже дякую за можливість. Дякую за зустріч. Дякую за підтримку, Канадо. Слава Україні!</p>
  <div class="source"><a href="https://www.president.gov.ua/news/mi-byemosya-za-svoye-majbutnye-svoyu-svobodu-svoyu-zemlyu-i-75989">https://www.president.gov.ua/news/mi-byemosya-za-svoye-majbutnye-svoyu-svobodu-svoyu-zemlyu-i-75989</a></div>
</article>


<article>
  <h2>Звільнити нашу землю і прийти до перемоги – це наша національна мета, над реалізацією якої маємо працювати щодня – звернення Президента України</h2>
  <div class="badges"><span class="chip">UK</span> <span class="chip">2022-06-22</span></div>
  <p>Українці! Українки! Наші захисники й наші захисниці! Сьогодні, 22 червня, – День скорботи і вшанування пам&#x27;яті жертв війни. Тієї війни. Війни, яка назавжди мала залишитися в історії XX століття і ніколи не мала повторитись. Але повторюється. Сьогодні немає дефіциту слів про те, що Росія зробила 24 лютого те ж саме, що нацисти – 22 червня. Багато про це сказано. І я хочу додати тільки одне. Тоді від ранку вторгнення до поразки агресора минуло 1418 днів. Ми ж маємо звільнити нашу землю і прийти до перемоги, але швидше. Значно швидше. Це – наша національна мета, і маємо працювати на її реалізацію щоденно. Не тільки держава, а й кожен громадянин, кожна громадянка – на тому рівні, на якому це можливо. Від самого ранку я продовжив телефонний марафон заради позитивного рішення щодо кандидатства для України. Сьогодні – 11 лідерів. Болгарія. Подякував пану Прем&#x27;єр-міністру Болгарії Петкову за підтримку України й розвитку всієї Європи за нашою участю. Латвія. Обговорили з паном Премʼєр-міністром Каріньшем співпрацю між нашими країнами, між Україною та Європейським Союзом, а також наші спільні можливості захистити Європу від тих криз, які влаштовує Росія, зокрема продовольчої. Греція. Був радий почути слова щирої підтримки України, маємо з паном Премʼєр-міністром однакове бачення історичної ваги рішення, яке очікується від Європейської ради. Швеція. Обговорили з пані Премʼєр-міністром Андерссон перспективи двосторонньої співпраці та взаємодію на рівні європейських структур. Естонія. Подякував пані Премʼєр-міністру Каллас за незмінну підтримку України. Обговорили пріоритети нашої співпраці та порядок денний у контексті саміту НАТО в Мадриді наступного тижня. Чехія. Плідна розмова з паном Премʼєр-міністром Фіалою. Обговорили пріоритети головування Чехії у Раді Європейського Союзу в наступні півроку. А зараз я впевнений, що голос Чехії – за Україну. Бельгія. Подякував пану Премʼєр-міністру Де Кроо за підтримку нашої європейської перспективи й запросив відвідати Україну. Сподіваюся, що Бельгія візьме істотну участь у післявоєнній відбудові нашої країни. Австрія. Вдячний пану канцлеру Негаммеру за політичну й гуманітарну підтримку, за розуміння потреб України. Ми можемо зробити дуже багато для розвитку відносин між нашими державами. Словенія. Домовились з паном Премʼєр-міністром Голобом, що можемо посилити співпрацю між нашими країнами. Подякував за послідовну підтримку кандидатства для України. Молдова. Говорив з пані Президенткою Санду. Взаємно підтримали одне одного напередодні важливого засідання Європейської ради. І будемо допомагати одне одному швидше пройти цей шлях до Європейського Союзу. Сьогодні знову говорив з Президентом Литви Гітанасом Наусєдою. Висловив йому повну підтримку у зв&#x27;язку з ситуацією навколо Калінінградської області Росії. Завтра продовжу такий марафон – маємо забезпечити максимальну підтримку нашій державі. Ключове європейське рішення очікуємо завтра надвечір. Окупанти били по Миколаєву, сім ракет. На щастя, загиблих не було, п&#x27;ятеро людей поранені. Були удари й на Харківщині. Є жертви. Обстрілювали прикордоння Чернігівської та Сумської областей. На Донбасі – масовані авіаційні й артилерійські удари. Мета окупантів на цьому напрямку незмінна – вони крок за кроком хочуть знищити весь Донбас. Весь. Лисичанськ, Словʼянськ, Краматорськ – будь-яке місто їм потрібно все зробити таким, як Маріуполь. Повністю розбитим. Ось чому ми знову й знову наголошуємо на прискоренні постачання зброї для України. Якнайшвидше потрібен паритет на полі бою, щоб зупинити цю диявольську армаду й посунути її за кордони України. Я вдячний Сполученим Штатам Америки за допомогу і в розслідуванні воєнних злочинів на території України. Вдячний пану Елі Розенбауму за готовність приєднатися до встановлення справедливості – він один із тих американських розслідувачів, кому вдалося викрити багатьох нацистів. Наша спільна слідча група має бути максимально сильною, щоб ніхто з російських злочинців не уникнув покарання. І це буде одним із найбільших у наш час внесків у захист міжнародного правопорядку. Так само, як 1 вересня 1939 року і 22 червня 1941 року завершились Нюрнберзьким трибуналом, має завершитись у справедливому трибуналі і 24 лютого 2022 року. Росія повинна відповідати за все зло, яке принесла Україні. Підписав сьогодні новий указ про нагородження наших героїв. Державними нагородами відзначені 195 учасників бойових дій, із них 17 – посмертно. Вічна памʼять усім, чиї життя забрали окупанти! Вічна слава кожному й кожній, хто воює за Україну! Готуємося до історичного рішення Європейської ради, залишаються лічені години до нього. Слава Україні!</p>
  <div class="source"><a href="https://www.president.gov.ua/news/zvilniti-nashu-zemlyu-i-prijti-do-peremogi-ce-nasha-nacional-76001">https://www.president.gov.ua/news/zvilniti-nashu-zemlyu-i-prijti-do-peremogi-ce-nasha-nacional-76001</a></div>
</article>


<article>
  <h2>Виступ Президента Володимира Зеленського перед спільнотою провідних освітніх закладів Ізраїлю</h2>
  <div class="badges"><span class="chip">UK</span> <span class="chip">2022-06-23</span></div>
  <p>Шановні студенти! Шановні викладачі! Шановні присутні! Пані та панове! Я вдячний за цю можливість. Для мене це честь – звернутися сьогодні до вас. Ви знаєте, у мене, якщо чесно, є запити – і їх немало – з Ізраїлю, зокрема від журналістів. І я дуже часто не погоджуюсь. І не тільки я, скажу вам відверто. Я дуже люблю вашу державу, тому буду відвертим. Я не погоджуюся на ці запити, чесно кажучи, тому, що іноді ти не знаєш, що відповісти людям. Я часто бував в Ізраїлі, і мені складно іноді відповідати на такі запити. Чому? Думаю, ви мене зрозумієте, коли почуєте моє звернення. І я думаю, що ви самі зробите висновки. Ви розумні й самостійні люди. Отже, якби не війна, я міг би відвідати ваш прекрасний університет і з задоволенням поспілкуватися з вами безпосередньо. Але від початку повномасштабного вторгнення Російської Федерації 24 лютого 2022 року я залишаюся в Україні, в нашій столиці, у Києві. Офіс Президента України розташований у самому центрі міста. І якщо ви побуваєте в Києві, ви неодмінно побуваєте й тут. Також я впевнений, ви відвідаєте й деякі інші місця в нашій столиці, в нашій країні. Якщо ви пройдете буквально п&#x27;ять хвилин всього лише однією вулицею від тієї будівлі, де зараз перебуваю я, ви прийдете на вулицю, де був будинок родини Голди Меїр – однієї з найвідоміших у світі, великих ізраїльтянок. Вона також була киянкою. Думаю, вам це відомо. А якщо ви присвятите ще трохи свого часу та пройдетеся сусідніми вулицями з тією, де жила пані Голда Меїр, ви зможете побачити місцевість, яка так подобалася Шолом-Алейхему – видатному єврейському письменнику. Ви зможете побачити адреси, за якими він жив, будинки, поряд із якими йому було затишно, і музей, присвячений йому. Київ, як і багато інших міст і громад України, наповнений такими місцями. Місцями пам&#x27;яті і для українського, і для єврейського народів. Місцями, які поєднують нас із вами. І це не просто історично. Це не просто сухі факти. Це простір реального життя реальних людей, яке назавжди поєднало наші культури. Це життя, у якому є й один із засновників Держави Ізраїль Іцхак Бен-Цві і Володимир Хавкін – один із найважливіших учених в історії людства, який створив перші вакцини проти чуми й холери. Це великий музикант Володимир Горовиць і великий фізик Абрам Йоффе. Це Володимир Жаботинський, чий розум був таким цікавим, а життя – вагомим, що його публіцистику читають і сьогодні. І це Натан Щаранський – політик ближчого до нас часу, якого добре знаємо всі ми і я особисто – всі ми в обох наших країнах. Звичайно, це й місця віри, без яких неможливо уявити вашу культуру. Зокрема, у нашому місті Умані, яке щорічно приймало десятки тисяч паломників-хасидів. Або в Меджибожі, де похований Баал Шем Тов. Звичайно, це й місця горя, яке усе людство має пам&#x27;ятати. Бабин Яр – символ Голокосту від куль, Дробицький Яр та інші такі місця на землі захопленої тоді України, де нацисти вбивали невинних людей. Ми все це пам&#x27;ятаємо, ми все це бережемо. І все це зараз – під загрозою. Бо як можуть зберегтися місця пам&#x27;яті у тотальній війні на знищення всього живого? Завтра, 24 червня, буде вже чотири місяці, як Росія почала проти України повномасштабну війну. І я впевнений, що кожен і кожна з вас бачили, що це – трагедія, що це взагалі за війна і як Росія її веде. Вона руйнує наші міста. Тотально спалює все на шляху російської армії чи спустошує захоплені території. Основна російська зброя – це артилерія, авіаційні бомби, крилаті ракети. Окупанти не стараються думати, як воювати. У них дуже примітивна тактика. Вони використовують максимум бомбових і артилерійських можливостей, щоб просто ніде було чинити спротив. Російська армія щодня й щоночі б&#x27;є по Україні ракетами. Абсолютна більшість із них – по звичайних невійськових обʼєктах: по житлових будинках, по підприємствах, інфраструктурі, по цивільних людях. Станом на цей ранок проти України використано вже 2709 ракет. І, враховуючи темп їхнього використання, уже дуже скоро загальна кількість сягне 3 тисяч. Це не примітивні ракети. Так, серед них є застарілі, ще радянські, ще навіть 60-х років минулого століття. Але є й сучасні. Однак для російських ракет, бомб і артилерії немає жодної вибірковості при ударах. Тому, наприклад, Менора в Дробицькому Яру, яка стоїть там у памʼять про жертв Голокосту, також була пошкоджена російськими обстрілами. Вони стріляли навіть по Менорі! А чи сказати вам, скільки освітніх об&#x27;єктів російська армія зруйнувала в Україні? Зараз ви перебуваєте в одному з прекрасних університетів, але це один університет – він дуже гарний, але один. А уявіть, що таке 2 тисячі зруйнованих освітніх закладів. Скільки це людей, скільки всього живого. 2 тисячі! Ким треба бути, щоб бити артилерією по університету, по школі, по дитячому садочку? Росія стала державою-терористом. На цьому крапка. Я впевнений, ви всі знаєте, що російська армія зробила з нашим містом Маріуполем. Цього міста фактично більше немає. А всього лише чотири місяці тому там жили півмільйона людей. Зараз там на випалених руїнах залишаються декілька десятків тисяч. І їм загрожують інфекції, які просто неможливо уявити в сучасному світі. Зокрема та ж холера, з якою Володимир Хавкін боровся ще сто років тому. Маріуполь – це місто, у якому тепер тиждень за тижнем російські окупанти ховають сліди злочинів, закопуючи рештки убитих людей у братських могилах. Те саме російська армія зробила з Волновахою і ще з десятками інших міст і сіл в Україні. А що відбувається на територіях, куди окупанти змогли швидко зайти? Там розстрілюють цивільних, там убивають біженців просто на дорогах. Там катують людей. Там ґвалтують, зокрема й неповнолітніх – і дівчат, і хлопців. Російські військові створили «фільтраційні табори», у яких знущаються з людей. Тисячі вбиті або покалічені в таких таборах. Окупанти депортують українців у Росію і розпорошують їх по віддалених регіонах. І тільки небагатьом вдається повернутися через треті держави в Україну. Кількість вимушених переселенців у нашій країні всього лише за чотири місяці – понад 12 мільйонів людей. 12 мільйонів людей! Ніде у Європі за 77 років після Другої світової війни не було нічого подібного до того, що наробила Росія. Ну і скажіть мені, як можна не допомагати жертві такої агресії? Я ставлю вам це запитання, бо знаю, що вам не байдуже. Вам, як і мільйонам, десяткам, сотням мільйонів людей на нашій планеті. Тож я повернуся до того, з чого почав своє звернення, до того, чому я рідко – справді рідко – спілкуюся з журналістами, коли є запити, з Ізраїлю. Думаю, ви зрозумієте. Мені складно. Я не знаю, що відповідати цим поважним особам. Я не знаю, що відповідати на запитання, які дуже часто звучать. На запитання про те, чим Ізраїль допоміг. І чим ще можемо допомогти? Всі журналісти всіх держав ставлять такі запитання. Я просто не знаю, що можна сказати. Звичайно, я вдячний народу Ізраїлю, я вдячний вам за щиру та емоційну підтримку українців. Вдячний за всі українські прапори, які з&#x27;явилися на ваших вулицях, – ми все це бачимо, ми все це високо цінуємо. За всі ті слова, які прозвучали на нашу підтримку у вашому суспільстві. Я вдячний вашому великому народу. Але ми хотіли б підтримки від вашої влади. Мені здається, це справедливо. Наприклад, маленька географічно держава Люксембург, чиє населення – близько 600 тисяч осіб, надала нам оборонну підтримку в розмірі 15% свого оборонного бюджету. Країни Балтії – вони невеличкі сусідні держави – дали велику допомогу, коли відправили нам необхідну зброю. Може, її було не дуже багато, але вони нам майже все віддали із самого початку російського вторгнення. Що Ізраїль? Ми розуміємо, що вам непросто, але ми б дуже хотіли записати в колонку навпроти вашої держави у таблицях про допомогу нашій армії, що ми отримали. Ми б хотіли там щось записати. Ми можемо поглянути й на Польщу. Ця держава – як, до речі, і країни Балтії – під прямою російською воєнною загрозою. Вона надає нам життєво важливу логістичну допомогу, одна прийняла два з половиною мільйони українських переселенців, які рятувалися від цієї війни. Чехія, Словаччина, Данія та багато інших держав приймають наших людей... Демократичні країни всі зробили максимум, щоб прийняти українські родини – ми їм вдячні. Більшість – це жінки з дітьми. Вони ховалися від війни, вони шукали прихисток. Ірландія, з якою в нашої культури немає таких глибинних зв&#x27;язків, як, наприклад, з культурою Ізраїлю, людьми Ізраїлю, історією Ізраїлю, – навіть вона скасувала візовий режим для українців, щоб вони просто могли поїхати та зберегти своє життя й дітей. Японія, Канада – вони спрощували в’їзд для нас. А влада Ізраїлю призупинила безвізовий режим. Саме зараз це відбувається. Я не хочу давати цьому оцінок і не маю права. Абсолютно не маю права. Це вибір кожного й кожної держави. Я просто хочу, щоб ви самі подумали про це. Щодо санкцій. Коли держави світу запроваджують санкції проти Росії – це не про гроші, це не про бізнес. Це про цінності. Це про загальну безпеку. Це про те, що кожен, хто хоче знищити інший народ, повинен за це відповідати. Японія підтримала, Австралія, США – багато країн (світу. – Ред.) і багато європейських держав діють разом з нами проти російської агресії. І, на жаль, поки що ми не дочекалися, коли Ізраїль долучиться до санкційного режиму. Втім, я хочу подякувати за медикаменти, які ви відправляли нашій країні. На жаль, за більшістю пунктів необхідної допомоги від Ізраїлю Україні мені немає чого сказати. Звичайно, така ситуація з декількома державами. Це правда. Але я їм не можу сказати те, що говорю вам. Чому? Тому що згадайте, будь ласка, як ми повʼязані з вами! Які ми близькі. І як ми маємо розуміти одне одного. І як відчувається, що ваше суспільство розуміє ці потреби. Чому така ситуація й непорозуміння з деякими представниками влади, я не знаю. Ось чому я вам сьогодні вирішив це сказати і чому я це говорю – мені не байдуже до майбутніх відносин між нашими державами й народами. Ось чому я говорю це вам відкрито – очі в очі. Я впевнений, що війна завершиться. Ми переможемо в цій війні. І у нас є спільне майбутнє. Велике майбутнє великих народів, бо є така велика історія, велике минуле. Нам потрібно буде дивитися в очі одне одному ще багато-багато років. Особливо вашому поколінню, бо студентство – це майбутнє. І це прекрасно. Ось чому я побудував своє звернення саме так. Щоб ви могли зробити висновки і щоб ми могли почути одне одного. З великою повагою до історії Ізраїлю, до народу Ізраїлю, до всіх вас. Дякую вам! Слава Україні!</p>
  <div class="source"><a href="https://www.president.gov.ua/news/vistup-prezidenta-volodimira-zelenskogo-pered-spilnotoyu-pro-76009">https://www.president.gov.ua/news/vistup-prezidenta-volodimira-zelenskogo-pered-spilnotoyu-pro-76009</a></div>
</article>


<article>
  <h2>Це найбільший крок на посилення Європи, який можна було зробити зараз – звернення Президента Володимира Зеленського до учасників саміту ЄС після надання Україні статусу кандидата на членство</h2>
  <div class="badges"><span class="chip">UK</span> <span class="chip">2022-06-23</span></div>
  <p>Вітаю всіх наших друзів, всіх лідерів – друзів України! Вітаю усіх, хто підтримує свободу! Саме так я почав своє звернення до Європейської ради ще 24 березня – три місяці тому, коли закликав вас підтримати нас. І який шлях ми пройшли за ці три місяці! Ми, ми всі разом: Україна, ваші держави і Європейський Союз у цілому. Цей шлях – це не політика. Я вважаю, це те, від чого тепер завжди ітиме відлік нової історії Європи. Європи без розділення. Європи без «сірих» зон. Європи, яка справді об&#x27;єднана і яка вміє захищати себе, свої цінності, своє майбутнє. Сьогодні ви ухвалили одне з найважливіших рішень для України за всі 30 років незалежності нашої держави. Однак це рішення – це, я вважаю, не тільки для України. Найбільший крок на посилення Європи, який можна було зробити саме зараз, саме в наш час і саме в таких складних умовах, коли російська війна випробовує нашу здатність зберегти свободу та єдність. На п&#x27;ятий день повномасштабної війни Росії проти України ми подали заявку на вступ до Європейського Союзу. Ми надзвичайно швидко та повністю якісно надали відповіді на опитувальник, який отримали від Європейської комісії. І сьогодні – цей бажаний результат. Я хочу сьогодні ще раз особисто підтвердити, що Україна здатна стати повноправним членом Європейського Союзу. Тоді, три місяці тому, я звертався до кожної країни Євросоюзу і позначив, на якому етапі ми були, як я вважав, у наших відносинах. А сьогодні я хочу сказати кожному й кожній із вас особисто те, що відчувають наші люди, і в тому самому порядку, яке це було й тоді. Литва – за нас. Дякую, пане Президенте! Гітанас, ти знаєш, наскільки Україна вдячна і твоєму народу, і тобі особисто. Латвія – за нас. Дякую, пане Премʼєр-міністре! Вірю, що разом ми зможемо посилити міжнародний правопорядок. Естонія – за нас. Дякую, пані Прем&#x27;єр-міністре Каллас! Допомагаючи одному, допомагаємо всім. Естонія зробила дуже багато. Польща – за нас. Дякую, пане Премʼєр-міністре! Ваша держава, народ, ваш Президент – усі ви з нами на цьому шляху в Європу справді є братами. Франція – за нас. Дякую, Еммануелю! Ти можеш бути впевненим, що з Україною Європа у XXІ столітті справді зможе бути серед глобальних лідерів. Словенія – за нас. Дякую, пане Прем&#x27;єр-міністре! Вдячний за незмінний захист спільної європейської справи. Словаччина – за нас. Дякую, пане Премʼєр-міністре! Ми маємо й надалі захищати одне одного, це робить нас справді сильними. Чехія – за нас. Дякую, пане Прем&#x27;єр-міністре! Вірю, що будемо разом і на шляху до повноправного членства України в ЄС. Румунія – за нас. Дякую, пане Президенте! Клаусе, наша співпраця в регіоні та в європейських структурах справді може стати однією з основ глобальної стабільності. Болгарія – за нас. Дякую, пане Премʼєр-міністре! Дякую за те, що ви, не вагаючись, обрали сторону добра у протистоянні, яке почалося 24 лютого. Ми знаємо, вам – непросто. Греція – за нас. Дякую, пане Премʼєр-міністре! І особисто дякую грецькому народу, вашій країні, яку я дуже люблю. Німеччина – за нас. Дякую, Олафе! Дякую за підтримку у вирішальний момент. Португалія – за нас. Дякую, пане Прем&#x27;єр-міністре! Ваша країна добре знає наших людей. І я впевнений, що ми будемо тільки нарощувати позитивні зв&#x27;язки між нами. Хорватія – за нас. Дякую, пане Прем&#x27;єр-міністре! І дякую за допомогу досвідом, який використовуємо для захисту нашої свободи. Швеція – за нас. Дякую, пані Прем&#x27;єр-міністре! Синьо-жовті справді завжди разом! Фінляндія – за нас. Дякую, пані Прем&#x27;єр-міністре! Ваша готовність протистояти агресії просто вражає! Нідерланди – за нас. Дякую, пане Прем&#x27;єр-міністре! Ви можете бути впевнені, що ваш вибір України точно посилить нашу спільну європейську свободу, силу права та нашу єдність у різноманітті. Мальта – за нас. Дякую, пане Премʼєр-міністре! Голос вашого острова робить європейську спільноту довершеною. Данія – за нас. Дякую, пані Прем&#x27;єр-міністре! Не сумнівайтеся, що з Україною захист європейських цінностей лише посилиться. Люксембург – за нас. Дякую, пане Прем&#x27;єр-міністре! Ми справді розуміємо одне одного, і ваша енергія надихає нас на майбутні перемоги. Кіпр – за нас. Дякую, пане Президенте! Дякую за вибір на користь наших людей і наших цінностей. Італія – за нас. Дуже дякую, пане Прем&#x27;єр-міністре! Дякую за вашу міцність, за вашу наполегливість. Дякую, що доводите, що принципи порядних людей – це справді фундамент Європи. Іспанія – за нас. Дякую, пане Прем&#x27;єр-міністре! Вірю, що зможемо значно посилити наші відносини. Бельгія – за нас. Дякую, пане Прем&#x27;єр-міністре! Сподіваємося, після нашої перемоги зможемо часто бачитися в Брюсселі у спільних європейських справах. Австрія – за нас. Дякую, пане канцлере! Я впевнений, ми зможемо зробити Європу ще безпечнішою та історично найстабільнішою. Ірландія – за нас. Дякую, пане Премʼєр-міністре! Це історичне зближення наших народів. Ваше особисте лідерство справді вражає. Угорщина – за нас. Дякую, пане Премʼєр-міністре, дякую, Вікторе, разом ми здатні на значно більше, ніж поодинці! Пані Президент Європейського парламенту Роберта Мецола! Ми вдячні вам особисто та вдячні Європейському парламенту! Ви перші на наступний день після подання нашої заявки підтримали надання Україні статусу країни-кандидата. Пане Президенте Європейської ради, дорогий Шарлю, пані Президенте Європейської комісії, шановна Урсуло, я вдячний вам обом за лідерство, яке вело нас усіх до цього дня. Я вдячний за щиру допомогу, за віру в Україну, в українців, в нас всіх. Я завжди говорив, що ми, українці, віримо у Європейський Союз. Хоча ми й залишались формально поза Євросоюзом, напевно, в нашій державі було чи не найбільше прапорів обʼєднаної Європи. Вони були у наших людей в руках під час революцій. Вони були у наших людей в окопах – з 2014 року. Я вірю, що прапор Євросоюзу буде в кожному українському місті, яке ще маємо звільнити від окупації Російської Федерації. Український та європейський прапори будуть разом і тоді, коли ми будемо відбудовувати нашу державу після цієї війни разом. І сьогодні я хочу подякувати окремо і саме в межах нашого спільного засідання – саміту усіх лідерів Європи... Хочу подякувати нашим героям – кожному й кожній, хто зі зброєю в руках захищає незалежність України, захищає свободу Європи. Дякую! Дякую за те, що робите можливою нову історію України, нову історію Європи – ще сильнішої, ще вільнішої. Дуже дякую вам всім! Слава Україні!</p>
  <div class="source"><a href="https://www.president.gov.ua/news/ce-najbilshij-krok-na-posilennya-yevropi-yakij-mozhna-bulo-z-76025">https://www.president.gov.ua/news/ce-najbilshij-krok-na-posilennya-yevropi-yakij-mozhna-bulo-z-76025</a></div>
</article>


<article>
  <h2>Офіційно визнано: Україна – це майбутній рівний партнер для 27 країн ЄС – звернення Президента, Голови Верховної Ради та Прем’єр-міністра</h2>
  <div class="badges"><span class="chip">UK</span> <span class="chip">2022-06-24</span></div>
  <p>Шановні громадяни України! Дорогий український народе! 120 днів тому РФ почала проти нас повномасштабну війну. 120 днів Україна та її народ героїчно захищають свою землю та свою свободу. Протидіють одній із найбільших армій світу. Агресору, чиє населення більше від нашого в три рази, а площа – майже у 30. Тому кожен зі 120 днів нашої боротьби є історичним. Але цей день – особливо. Україна офіційно отримала статус кандидата на вступ до Європейського Союзу. Про рух до Європи та стратегічне значення цього курсу ми чули багато заяв від багатьох політиків протягом багатьох років. Ми не політики, і в нас немає багатьох років, тож ми перейшли від заяв до справ. Від мрій до дій. І 28 лютого Україна подала заявку на членство в ЄС. На Банковій, в Офісі Президента України, посеред укріплень та мішків із піском, у паузах між сиренами повітряної тривоги ми підписали відповідний документ. Чимало хто сприйняв це скептично, а шанси України вважав примарними. Але всі ми об’єдналися. Об’єдналась Україна. І світ побачив нашу унікальну рису: що більше в нас не вірять, то краще в нас виходить. Замість тисячі слів, тисячі гасел про рух до ЄС ми заповнили тисячі сторінок опитувальника Європейської комісії. Те, на що інші країни витрачають декілька років, ми зробили за кілька тижнів. На саміті в Брюсселі, лідери 27 країн – членів ЄС ухвалили офіційне рішення: Україна отримує статус кандидата на вступ до Європейського Союзу. І я хочу сьогодні максимально чесно, чітко, розгорнуто й зрозуміло для всіх дати низку відповідей. Заповнити наш опитувальник. Людською мовою розповісти, що саме сталося й чому це так важливо. Що це означає для нас і що означає для України? Що це означає і що дає Європі? Що буде далі? Що ми будемо робити? Чого від нас очікують партнери? Чого очікуємо від партнерів ми? Чого ми очікуємо від вас як суспільства? І чому нам з вами все точно вдасться? Перше. Статус кандидата – це не просто нова сходинка. Це нова вершина. Не новий абзац, не нова сторінка і навіть не новий розділ. Це новий том в історії європейської інтеграції України, який ми почали писати сьогодні. І відсьогодні ця книга не має інших варіантів завершення, крім одного: Україна в майбутньому стане членом ЄС. Відсьогодні це закріплено на офіційному рівні. Статус кандидата – це обов’язковий етап, який проходила більшість країн. Це точка неповернення. Це не просто нова назва чи нова вивіска. Це новий статус і новий імідж. Сьогодні визнано: Україна – не місток, не подушка між Заходом і Росією, не буфер між Європою та Азією, не сфера впливу, не «сіра» зона, не транзитна територія. Не прикордоння між орками та ельфами. Україна – це майбутній рівний партнер для щонайменше 27 країн ЄС. Голова Верховної Ради України Руслан Стефанчук: Статус кандидата до ЄС – це визнання наших із вами досягнень у становленні зрілого демократичного європейського суспільства. Міцності наших інституцій, які продовжують ефективно працювати навіть у часи повномасштабної війни. Це потужний політичний меседж. Його почують і солдати в окопах, і кожна сім&#x27;я, яка була змушена тікати від війни за кордон, і кожен, хто допомагає наближати нашу перемогу. Але почують його і в бункері. Ми не можемо змінити географію. Росія й далі буде нашим сусідом. Але це рішення змінило історію. І в цьому випадку історія перемогла географію. Позаду нас – колона Магдебурзького права. Вона встановлена на місці, де Володимир Великий охрестив Київську Русь-Україну. Сотні років по тому ця колона укріплена захисними щитами від російських куль і снарядів. Це красномовний символ, як хочуть знищити нашу культуру, нашу віру, наше право. Нашу історію. Але історія переможе. Майбутнє переможе. Україна переможе. Прем’єр-міністр України Денис Шмигаль: Статус кандидата – це висока оцінка ринкових перетворень, завдяки яким ми інтегрувалися до економіки ЄС в енергетиці, цифровій сфері, митниці, транспортних перевезеннях та інших ключових галузях. Це нові перспективи та нові можливості для України. Доступ до нових програм фінансової підтримки ЄС. Це – нові інвестиції, нові проекти, нові робочі місця, а також підтримка повоєнного відновлення. Відтепер наша держава буде не лише переймати європейський досвід, а й зможе впливати на формування галузевих політик Євросоюзу. Віднині процес інтеграції України до ЄС став незворотним. Відтепер за Україною юридично закріплено місце в європейській родині. А відносини між нами та ЄС переходять від політики сусідства до політики розширення. Президент України Володимир Зеленський: Ще простіше. У площині не політичних, а людських відносин. Отримання статусу кандидата – це заручини. Серйозний крок у взаєминах України та ЄС. Це не просто дружба, не симпатія, а твердий і офіційний намір стати в майбутньому одним цілим. У найближчому майбутньому. А вже відсьогодні Україна зможе долучатися до роботи окремих органів та нових програм ЄС, доступ до яких обмежено для третіх країн. Сьогодні ми позбулися цього принизливого визначення. Україна ніколи не була такою за сутністю, але офіційна термінологія називала нас саме так. Ми позбулися цього. Ми не третя країна. Не десята, не сота, ми – майбутній член Європейського Союзу. Сьогодні важливий день. Ми чуємо «Оду радості». Радості, але не ейфорії. Попереду – дуже багато роботи. Кожного на своєму місці. Згуртованість усіх гілок влади та суспільства – наш ключ до успіху. Попри війну ми продовжуємо втілювати законодавство, норми та правила ЄС у всіх сферах життя. Уряд розробить відповідну дорожню карту. Наступні кроки відомі – ми маємо рекомендації Єврокомісії. Від Верховної Ради очікуємо схвалення в пріоритетному порядку євроінтеграційних законів. Від усіх вас – високої громадянської свідомості, відданості нашим цінностям і усвідомлення того, що ніхто не збудує нам європейську Україну, окрім нас. Я хочу зробити акцент на дуже важливому моменті. Ми змінюємо Україну для себе, а не для когось. Ми втілюємо реформи не через чиїсь вимоги, а через власні переконання. Україна прагне не приєднатися, а повернутися до європейської родини. У 2014 році український народ відстояв і захистив своє європейське майбутнє. Але обрав його набагато раніше. Бо демократія та народовладдя існували тут понад тисячу років тому. У часи Київської Русі, коли народ долучався до вирішення важливих питань на вічі. Права людини, життя людини були цінністю ще тисячу років тому. Київська Русь – чи не єдина середньовічна держава, де не існувало смертної кари. 700 років тому тут існувала поширена правова система місцевого самоврядування. 700 років тому міста України вже мали Магдебурзьке право. Історики кажуть: кордони Європи – це околиця останнього східного міста, яке має Магдебурзьке право. Далі сходу України воно не прижилося. 500 років тому наші предки самі обирали своїх лідерів. Гетьманів запорозьких і кошових отаманів не призначав король, цар, бояри, знать чи аристократія, а вільним і рівним шляхом обирали всі козаки. Століттями наш народ відданий принципам толерантності й поваги. На нашій землі в мирі та злагоді жили й живуть сотні національних спільнот і представники всіх релігійних конфесій. Сьогодні Україна воює за свою свободу. І ця війна почалася саме тоді, коли Україна заявила про право на свою свободу. На свій вибір свого майбутнього. Ми бачили його саме в Європейському Союзі. Як би дехто не переконував, що ми нікому там не потрібні і щасливе завтра для України можливе у зовсім іншому союзі під назвою Митний. І як би не дивувалися, що українці відають перевагу волі, а не дешевому газу. Ми обрали шлях. Шлях, який визначив наш народ, а не чиясь влада. Який обрав майдан Незалежності, а не Червона площа. Шлях, за який боролася Революція на граніті у 90-му, стояла на барикадах Помаранчева революція у 2004-му та віддала життя Небесна Сотня під час Революції Гідності у 2014-му. Саме тоді голос України пролунав найгучніше. Саме там ми твердо обрали свій шлях. Саме через це на ньому постала Росія, яка анексувала Крим, окупувала частину Донбасу, а згодом почала повномасштабну війну проти всієї України. І саме тому це рішення ЄС має таке важливе значення, мотивує нас і свідчить: усе це потрібно не тільки нам. Заявивши про бажання йти до ЄС, сьогодні ми нарешті чітко почули: ми на вас чекаємо! Ми раді вам! Ми хочемо вас бачити як повноправного члена нашої родини. А отже, усе це було не марно. І наша боротьба триває не даремно. Україна об&#x27;єдналася по-справжньому. Україна б&#x27;ється по-справжньому. Україна точно переможе. По-справжньому! Україна. Європа. Світ. Людство. Слава Україні! Героям слава!</p>
  <div class="source"><a href="https://www.president.gov.ua/news/oficijno-viznano-ukrayina-ce-majbutnij-rivnij-partner-dlya-2-76029">https://www.president.gov.ua/news/oficijno-viznano-ukrayina-ce-majbutnij-rivnij-partner-dlya-2-76029</a></div>
</article>


<article>
  <h2>Діліться відчуттям свободи, поширюйте правду про російську війну, допомагайте українцям – звернення Президента України до учасників фестивалю Ґластонбері</h2>
  <div class="badges"><span class="chip">UK</span> <span class="chip">2022-06-24</span></div>
  <p>Вітаю, Ґластонбері! Фестиваль цьогоріч відновлений після двох років перерви. Пандемія поставила на паузу життя мільйонів людей по всьому світу, але не зламала. Ми в Україні теж хотіли б зараз повернутися до життя, яким воно було, і насолоджуватися свободою й цим прекрасним літом. Але не можемо цього зробити через найстрашнішу річ – Росія вкрала в нас мир. Але! Ми не дамо російській війні зламати нас. І хочемо зупинити війну, доки її наслідки не зруйнували життя людей ще й в інших країнах Європи, Африки, Азії, Латинської Америки – всі вони зараз під загрозою. Ось чому я звертаюся до вас по підтримку! Ґластонбері – це найбільша концентрація свободи в ці дні. І я прошу вас поділитися цим відчуттям з усіма, чия свобода – під ударом. Поширюйте правду про російську війну! Допомагайте українцям, які були змушені залишити свій дім через бойові дії. Знайдіть нашу благодійну платформу United24. І тисніть на всіх політиків, яких ви знаєте, щоб вони допомогли Україні відновити мир. Час – безцінний, а кожен день вартує життів. Що більше людей приєднається до захисту свободи й правди, то швидше закінчиться російська війна проти України. Доведіть, що свобода завжди перемагає! Дякую вам. Слава Україні!</p>
  <div class="source"><a href="https://www.president.gov.ua/news/dilitsya-vidchuttyam-svobodi-poshiryujte-pravdu-pro-rosijsku-76041">https://www.president.gov.ua/news/dilitsya-vidchuttyam-svobodi-poshiryujte-pravdu-pro-rosijsku-76041</a></div>
</article>


<article>
  <h2>Україна здобула статус кандидата на вступ до ЄС – він не впав з неба, тож пишаймося цим – звернення Президента Володимира Зеленського </h2>
  <div class="badges"><span class="chip">UK</span> <span class="chip">2022-06-24</span></div>
  <p>Добрий вечір, великий народе нашої держави! Сьогоднішній день захопило обговорення історичного рішення саміту ЄС – надання Україні статусу кандидата. З ранку й до цієї миті на телебаченні, радіо, в інтернеті триває діалог про те, що це означає, які умови Україні належить виконати, як важко це буде зробити та скільки років це займе… І я за підсумками цього дня хочу сказати таке. А давайте хоча б трішки порадіємо? Тихо, скромно, в душі, але порадіємо. За себе, свою любу державу. Давайте відчуємо момент і смак цієї миті. Уявіть, що ми підкорюємо Еверест. Досягли передостанньої точки. Не озирнулися навкруги, навіть не перевели подиху й говоримо про подальший шлях до вершини. Як важко буде подолати останні 1848 метрів. Умить ми забули й знецінили власний успіх. А, може, спершу згадаємо, що ми вже подолали 7 тисяч метрів?! Не будемо соромитися говорити про власні досягнення. Не будемо народом з короткою пам’яттю й меншовартістю. Ми кажемо: Україні надали статус кандидата в ЄС. Давайте говорити: Україна здобула статус кандидата в ЄС. Хіба він упав нам з неба? Хіба ми мало пройшли й зробили? Сьогодні ми акцентуємо увагу на семи вимогах ЄС. Так. Це правда. Але хіба це лякає нас? Ні. Бо перед цим ми успішно виконали сотні. Давайте не забудемо про це. Не для хвальби. А для віри в те, що ми точно подолаємо цей шлях. Ми здолали 7 тисяч метрів, тож не зупинимось – візьмемо свій Еверест. Давайте хоча б на хвилину не про те, що нас очікує, а про те, що ми змогли. Бо, забуваючи про це, ми применшуємо значення цього кроку. Були часи, коли ми не могли ввечері взяти квитки й на ранок полетіти у Європу. Ми стояли в чергах. Документи, візи тощо. Пам&#x27;ятаєте? Купа папірців, які ми носили у файлику. Яких вимагали від нас усі державні установи. У них – чиновники, які ніяк не звітували перед нами й не подавали електронні декларації. Високопосадовці, для контролю яких не існувало ні спеціального органу, ні спеціального суду. Депутати, які були недоторканними. Президент, якому неможливо було оголосити імпічмент. Земля, яку не можна було просто купити. Звучить дико? Здається, це було не з нами? Було. І не так давно. Але ми все змінили. Приватизація. Земельна реформа. Відкриті виборчі списки. Децентралізація. НАЗК, Антикорупційний суд, ЦНАПи, державні послуги в інтернеті. «Дія». Спліт. Анбандлінг. Концесія. Спільний авіаційний простір. Промисловий безвіз. Деолігархізація. Багато чого було зроблено. Саме зроблено! Давайте не забувати цього. Давайте пишатися собою. Поважати себе. І росіян відкинули. І переможемо. Бо тоді нас будуть поважати, коли ми поважаємо себе. Не тіштеся, що це ляпас Москві. А пишайтеся, що це оплески Україні. І саме тому хочу бачити нас у єдиній родині. Нехай це надихає вас. Ми заслужили на це. Усвідомили це. Усміхніться, будь ласка. І дай нам всім Боже спокійної ночі. Ну а завтра – знову в бій. З новими силами. З новими крилами. Слава Україні!</p>
  <div class="source"><a href="https://www.president.gov.ua/news/ukrayina-zdobula-status-kandidata-na-vstup-do-yes-vin-ne-vpa-76045">https://www.president.gov.ua/news/ukrayina-zdobula-status-kandidata-na-vstup-do-yes-vin-ne-vpa-76045</a></div>
</article>


<article>
  <h2>Україна стала кандидатом на вступ у ЄС, Грузія – на цьому шляху – звернення Президента Володимира Зеленського до учасників мітингу «Home, to Europe» в Тбілісі</h2>
  <div class="badges"><span class="chip">UK</span> <span class="chip">2022-06-24</span></div>
  <p>Gamarjоba saqаrtvelo! Я хочу, щоб сьогодні мене почув кожен і кожна. Ми вільні люди і вільні країни! І це – назавжди. Я вдячний синам Грузії, які разом з нашими воїнами борються проти Росії. Їхні подвиги – це наші спільні подвиги. Їхні рани – це наші рани. І наша перемога буде перемогою кожного з них, кожного з вас! Ми ніколи не здамося, тому що Донбас і Крим – це наша земля так само, як Абхазія та Південна Осетія – ваша земля. І навіть якщо хтось хоче про це забути, якщо хтось хоче це стерти – ми обовʼязково нагадаємо. Ми будемо поряд! Вчора Україна стала кандидатом на вступ у Євросоюз. Ви – на цьому шляху. Дійте! Ми вам допоможемо! Ukraina da saqartvelo ertad, mudam! dideba saqartvelos! dideba ukrainas! І нехай моя грузинська зараз була не ідеальна, мої думки – чисті. Я бажаю вам успіху! Слава Україні</p>
  <div class="source"><a href="https://www.president.gov.ua/news/ukrayina-stala-kandidatom-na-vstup-u-yes-gruziya-na-comu-shl-76049">https://www.president.gov.ua/news/ukrayina-stala-kandidatom-na-vstup-u-yes-gruziya-na-comu-shl-76049</a></div>
</article>


<article>
  <h2>Жодні російські ракети, жодні удари не здатні зламати дух українців – звернення Президента України</h2>
  <div class="badges"><span class="chip">UK</span> <span class="chip">2022-06-25</span></div>
  <p>Українці! Українки! Всі наші захисники й захисниці! 45 російських ракет за ніч і ранок однієї сьогоднішньої доби. Житомирська область, Львівщина, Чернігівщина, Миколаїв. Надвечір – іще ракети. Різні типи, різні райони запуску... Всі вони були запущені з однією метою – показати, що нібито Росія щось може дотиснути, що нібито російській армії щось вдасться. Сьогодні почався пʼятий місяць повномасштабної війни. Окупанти збиралися на п&#x27;ятий день захопити більшу частину нашої країни, а змушені на п&#x27;ятий місяць влаштовувати таку ракетну показуху, яка стратегічно для Росії нічого не змінює. Це такий етап війни – складний морально, складний емоційно. Коли знаємо, що у ворога все одно нічого не вийде, коли розуміємо, що все одно зможемо захистити нашу державу, але не відчуваємо часових меж цього, не відчуваємо, скільки ще ударів, втрат, зусиль буде, перш ніж побачимо, що перемога вже на нашому горизонті. Для цього Росії й потрібні ці удари ракетами по містах всієї держави, артилерією та мінометами по прикордонних районах нашої держави, по прикордонних районах Чернігівської, Сумської областей, по Харкову, по Дніпропетровщині. Це не просто руйнування нашої інфраструктури, це також і дуже цинічний, прорахований тиск на емоції наших людей. Але це не нас, а ми дотиснемо. Жодні російські ракети, жодні удари не здатні зламати дух українців. І кожна їхня ракета – це аргумент у наших переговорах з партнерами. От вже в понеділок братиму участь у саміті «Групи семи». На тижні відбудеться й саміт НАТО. 45 ракет за половину доби і якраз напередодні таких зустрічей. Все зрозуміло. Ще одне підтвердження саме нашої позиції. Це підтвердження, що санкційних пакетів проти Росії недостатньо, збройної допомоги для України треба більше і що системи протиповітряної оборони – сучасні системи, які є в наших партнерів, – мають бути не на полігонах або на зберіганні, а в Україні, де вони зараз і потрібні. Потрібні більше, ніж у будь-якому іншому місці у світі. І ще одне, що варто сказати саме сьогодні й саме після такого ракетного обстрілу. За чотири місяці війни понад 20 тисяч українських воїнів відзначені державними нагородами. Точніше, 20463. Це Збройні Сили, це Нацгвардія, прикордонники, це наші рятувальники, поліцейські, розвідка, Служба безпеки, наші медики, УДО, Держспецзвʼязку, спецпризначенці НАБУ, ДБР і працівники Служби судової охорони... 156 воїнів отримали звання Героя України. Ось такий масштаб хоробрості, ось такий рівень спротиву. І якщо лише тих, чий подвиг вже відзначено нагородами, понад 20 тисяч, то на які взагалі ракети хтось там у Росії може сподіватися? Яка артилерія, які міни можуть допомогти окупантам, якщо їм протистоїть реально масовий і народний спротив? Тому всі наші міста: Сєвєродонецьк, Донецьк, Луганськ, - ми все повернемо. Щотижня ми йдемо до Херсона. Жодного дня не забували про Мелітополь, Бердянськ, Енергодар і Маріуполь. І всі інші міста України, які тимчасово окуповані, будуть тільки українськими. Будуть завдяки нашим героям, завдяки кожному й кожній, хто не втомлюється, хто не піддається емоційним зривам, хто бореться і хто знає, що перемога – попереду. Перемога наша і тільки наша. Вічна слава всім, хто захищає Україну! Слава Україні!</p>
  <div class="source"><a href="https://www.president.gov.ua/news/zhodni-rosijski-raketi-zhodni-udari-ne-zdatni-zlamati-duh-uk-76057">https://www.president.gov.ua/news/zhodni-rosijski-raketi-zhodni-udari-ne-zdatni-zlamati-duh-uk-76057</a></div>
</article>


<article>
  <h2>Україні потрібна потужна сучасна протиповітряна оборона, про це щоденно говоримо з партнерами – звернення Президента Володимира Зеленського</h2>
  <div class="badges"><span class="chip">UK</span> <span class="chip">2022-06-26</span></div>
  <p>Незламний народе незламної країни! Росія сьогодні знову вдарила ракетами по Києву. Рано-вранці. Друга армія світу звитяжно «перемогла» дитячий садочок і житловий будинок. Загинув чоловік, йому було лише 37 років. Є поранені, і серед них – дівчинка, звати її Женя, їй сім років, донька загиблого, зараз вона в «Охматдиті». Також поранена її мати. До речі, громадянка Росії. Ось так. Їй у нашій державі ніщо не загрожувало, вона була в повній безпеці, поки в самій же Росії не вирішили, що все для них тепер однаково вороже – жінки, діти, дитячі садочки, житлові будинки, лікарні, залізниця. Ракети били й по Миколаївській області, і по Чернігівщині, і по Одесі, і по Черкасах. Артилерійські та мінометні обстріли не зупинялись і на Харківщині, в Сумській області, і на Донбасі, на півдні нашої держави. Мої співчуття рідним і близьким загиблих. Усім, хто був поранений, надається вся необхідна допомога. Частину ракет збито. Але тільки частину. Нам потрібна потужна протиповітряна оборона – сучасна, повністю ефективна. Яка може дати повний захист від цих ракет. Про це щоденно ми говоримо з партнерами. Є вже деякі домовленості. І партнерам треба рухатися швидше, якщо вони справді партнери, а не спостерігачі. Затягування з передачею зброї нашій державі, будь-які обмеження – це насправді запрошення для Росії бити знову й знову. Окупантів – цих терористів – треба бити з усієї сили, щоб вони не думали, що можуть тиснути й когось переграти. Про що ці ракети сьогодні? Про що і вчорашні 62 ракети – це за одну лише суботу, за 24 години. Вони – про російський почерк: робити ескалацію щоразу, коли відбуваються міжнародні події. І водночас вони про рішучість. Про те, наприклад, що лідери «Великої сімки», які саме сьогодні зібралися в Німеччині на саміт, мають достатній спільний потенціал, щоб зупинити російську агресію і проти України, і проти Європи в цілому. Це можливо. Але це можливо, тільки якщо ми отримаємо все те, що запитуємо, і саме в такі терміни, у які потребуємо, – і зброю, і фінансову підтримку, і санкції проти Росії. Інакше в цій війні не може бути. Бо саме тут – у небі над Києвом, у морі біля Одеси, на землі Харківщини, Донбасу, у Херсоні і в Запорізькій області – ось де вирішується, яким буде життя у Європі надалі. Саме у нас, в Україні, і ніде більше. Звичайно, немає в Росії стільки ракет, скільки у нас є впевненості у власних силах. Але російську зброю може зупинити тільки потужніша зброя. Говорив сьогодні про це з Прем&#x27;єр-міністром Канади Джастіном Трюдо – як іще можемо посилити оборонну підтримку для України і як іще можемо посилити санкційний тиск на Росію. Подякував Джастіну за вже надану допомогу – одну з найбільш відчутних. І сьогодні хочу сказати ще декілька речей, дуже адресних. Во-первых, все летчики, диспетчеры, техники и другие люди, которые обеспечивают запуск ракет по Украине, должны понимать: мы всех вас найдем. Каждый из вас будет отвечать за эти удары. И если кто-то думает, что уйдет от ответственности, сказав, что такой был приказ, – вы ошибаетесь. Когда ваши ракеты бьют по жилым домам – это военные преступления. Суд – вот что вас всех ожидает. И вы не спрячетесь нигде – ни на берегах Каспийского моря, над которым запускаются ваши ракеты, ни в Беларуси... Нигде. И отдельно хочу обратиться сегодня к гражданам Беларуси. К людям – и гражданским, и в погонах. Вас втягивают в войну. И даже активнее, чем это было в феврале и в весенние месяцы. В Кремле за вас уже всё решили – ваши жизни для них ничего не стоят. Но вы не рабы и не пушечное мясо. Вы не должны умирать. И вы в силах не дать никому решать за вас, что вас ждет дальше. Я знаю, что народ Беларуси поддерживает Украину, они поддерживают нас, точно нас, а не войну. И именно поэтому вас – всех белорусов – российское руководство и хочет втянуть в войну, хочет посеять ненависть между нами. От простых людей Беларуси сейчас зависит очень многое. И я знаю, что вы можете не участвовать в этой войне. Ваши жизни принадлежат только вам, а не кому-то в Кремле. Україна буде захищатися від ударів з будь-яких напрямків і з будь-якої зброї. Я впевнений, ми вистоїмо й повернемо все своє. Але будь-яка людина, просто нормальна людина в будь-якій державі, зокрема в Білорусі, може зробити свій внесок у захист життя. Цей тиждень буде дуже важливим для нас усіх. Тому продовжуємо працювати на всіх рівнях і не збавляємо наш темп. Слава всім, хто захищає державу! Слава Україні!</p>
  <div class="source"><a href="https://www.president.gov.ua/news/ukrayini-potribna-potuzhna-suchasna-protipovitryana-oborona-76065">https://www.president.gov.ua/news/ukrayini-potribna-potuzhna-suchasna-protipovitryana-oborona-76065</a></div>
</article>


<article>
  <h2>Росія стала найбільшою терористичною організацією світу, і це має бути юридичним фактом – звернення Президента України</h2>
  <div class="badges"><span class="chip">UK</span> <span class="chip">2022-06-27</span></div>
  <p>Це звернення – без привітання. Сьогоднішній російський удар по торговельному центру в Кременчуці – це один з найбільш зухвалих терористичних актів в історії Європи. Мирне місто, звичайний торговельний центр, всередині – жінки, діти, звичайні цивільні люди... Перед оголошенням повітряної тривоги там було близько тисячі людей. На щастя, наскільки це відомо на цей час, багато людей встигли вийти. Їх встигли вивести. Але всередині ще залишалися люди: працівники, частина відвідувачів... Вдарити ракетами по такому об&#x27;єкту можуть тільки абсолютно відморожені терористи, яким не має бути місця на землі. І це не помилкове попадання ракет, це прорахований російський удар – саме в цей торговельний центр. Встановити кількість жертв на цей час поки що неможливо. Спалахнула пожежа на площі понад 10 тисяч квадратних метрів. Рятувальна операція триває, але маємо бути свідомі того, що втрати можуть бути значними. Станом на цей час відомо про 12 загиблих, 24 поранених. Скільки людей під завалами – встановлюємо. Усім пораненим буде надана вся необхідна допомога – київські лікарі вже вирушили в Кременчук. Міністр внутрішніх справ – на місці, координуватиме всі необхідні дії. Мої співчуття рідним і близьким загиблих у цьому страшному теракті. І я прошу кожного й кожну – завжди, коли ви чуєте сирену повітряної тривоги, виходьте в укриття. Обов&#x27;язково. Не ігноруйте. Росія не буде зупинятися ні перед чим. Сьогодні вранці я звернувся до Сполучених Штатів Америки із закликом визнати Росію державою – спонсором тероризму. Відповідна резолюція погоджена комітетом Сенату США, а юридичне рішення може бути ухвалене Державним департаментом. І таке рішення очевидно потрібне, і його має підтримати весь демократичний світ. Я сказав про це учасникам саміту «Великої сімки», який відбувся в Німеччині. Станом на сьогодні Росія застосувала проти України вже майже 2800 різних крилатих ракет. Кількість авіабомб, снарядів реактивної артилерії, які б&#x27;ють по наших містах, просто не піддається підрахунку. Їх сотні тисяч за чотири місяці війни. Це не що інше, як терор. Сьогодні ж відбувся черговий жорстокий обстріл Харкова, північної Салтівки. На цей час відомо про п&#x27;ятьох загиблих, понад 30 поранених, з них п&#x27;ятеро – діти. Всі – мирні люди, жодного військового. Російська держава стала найбільшою терористичною організацією світу. І це факт. І це має бути юридичний факт. І кожен у світі повинен знати, що купувати чи перевозити російську нафту, зберігати звʼязки з російськими банками, платити податки й мита російській державі – це давати гроші терористам. Також я сказав сьогодні, звертаючись до лідерів «сімки», що нашого спільного потенціалу абсолютно достатньо, щоб перемогти російську армію – вона не вміє воювати. Всі операції, які ми проводимо для деокупації наших територій, показують одне: окупанти сиплються, коли на них є чим тиснути. Протистояти вони не вміють. Їх вистачає тільки ось на такі підлі удари, які були у Кременчуку сьогодні чи на Салтівці, тільки на тотальне бездумне знищення всього живого, як у Маріуполі. Тому війна може не затягуватися, якщо справді всі разом зможемо натиснути й відтіснити окупантів з нашої української землі. Що швидше це відбудеться, то більше життів буде збережено. Ще до початку повномасштабної війни ми говорили партнерам, що потребуємо сучасної протиракетної оборони. Повторювали це й після 24 лютого. Люди в торговельному центрі в Кременчуці заслуговували на безпеку так само, як і люди в будь-якому моллі світу – десь у Філадельфії чи в Тель-Авіві, або в торговельній галереї десь у Дрездені. Світ здатний, а отже, повинен зупинити російський терор. І зараз я вже можу це сказати – я почув це від наших партнерів: Україна має отримати надійний протиракетний захист, ми очікуємо на постачання відповідних систем. І ще важливий результат «сімки», про який варто сказати саме зараз. Це вже офіційно домовлено: найбільш потужні демократії світу будуть підтримувати нашу державу стільки, скільки необхідно для нашої перемоги. Україну не зламати! Ніколи. Слава Україні!</p>
  <div class="source"><a href="https://www.president.gov.ua/news/rosiya-stala-najbilshoyu-teroristichnoyu-organizaciyeyu-svit-76089">https://www.president.gov.ua/news/rosiya-stala-najbilshoyu-teroristichnoyu-organizaciyeyu-svit-76089</a></div>
</article>


<article>
  <h2>Звернення Президента Володимира Зеленського з нагоди Дня Конституції України</h2>
  <div class="badges"><span class="chip">UK</span> <span class="chip">2022-06-28</span></div>
  <p>Дорогі українці! Незламні громадяни незламної країни! Великий народе з великою історією! Свідоме суспільство правової держави! Той факт, що все вищезгадане – правда, доводить багато речей. Давні документи й літописи, пам’ятки історії та права, релігійні традиції та народні звичаї, наука, література, музика, живопис, легенди та міфи, прислів’я та приказки і навіть випуски новин. Усе це по-своєму змальовує нашу державу і нас із вами. Але є одна річ, яка, на мій погляд, дає найбільш детальну та об’єктивну оцінку. Це Конституція України! Це точка розвитку, до якої ми дійшли як держава й суспільство за віки історії. Державний устрій – це наш інтелект. Форма правління показує, чи перейшли ми на наступний рівень цивілізації, чи застрягли в ері тиранії й диктатури. Конституція, як рентген, показує наші сильні та слабкі сторони. Наші принципи, наші цінності, наші ідеали. Рівень свободи і права, які ми готові захищати. Рівень зрілості й обов’язки, які готові виконувати. Норми Конституції дають змогу розшифрувати генетичний код нашої нації. Знайти відповідь на два головних питання: що таке Україна і хто такі українці? Це наш детальний портрет. І особливо зараз, у часи повномасштабної війни, яскраво проявляються його головні риси. Ми ухвалили Основний Закон держави 26 років тому. 26 років по тому захищати свою державу для нас – основний закон. Чому? Відповідь є у преамбулі Конституції. Засади її ухвалення 26 років тому є засадами нашої боротьби зараз. Пояснюють, чому й за що ми б’ємося. Це право українського народу на самовизначення, всенародно схвалена незалежність України, незворотність шляху до Європи. Це відповідальність перед Богом, власною совістю, попередніми, нинішнім та прийдешніми поколіннями. Не ми почали війну, не ми першими стріляли й не ми першими напали. Ми захищаємо Україну, яка є суверенною, незалежною, демократичною, соціальною та правовою державою. Взявши до рук зброю, ми не вагалися, як на роздоріжжі. Не обирали, захищати першу статтю Конституції чи дотримуватися першої Божої заповіді. Бог на нашому боці, він каже, що захищати рідний дім від нечисті – не гріх. Гріх його не захищати. Наш суверенітет поширюється на всю територію. Ми – унітарна держава. Наша територія в межах наявних кордонів цілісна та недоторканна. А тому на сході та заході, на півдні, півночі і в центрі наш народ героїчно б&#x27;ється за ці принципи й другу статтю нашої Конституції. Стримує другу армію світу. Якій байдуже до всіх загроз та ризиків Третьої світової війни. Але нам не байдуже до норм третьої статті Конституції. Людина, її життя і здоров&#x27;я, честь і гідність, недоторканність і безпека – це найвища соціальна цінність. І наші люди ціною життя, здоров’я й безпеки боронять цей принцип. З честю та гідністю! Для нас норма – захищати це. Для нас норма – захищати інші норми. Земля – це основне національне багатство. Її надра, повітря, водні та інші природні ресурси її території, континентального шельфу та морської зони – це власність українського народу. Ми будемо битися за кожен метр нашої землі до останнього ковтка повітря. Бо змінювати конституційний лад в Україні може тільки народ. Ніхто не може узурпувати державну владу. Нам добре відомий термін «демократія», тому ми не знаємо, що таке п’ятий термін. У нас право на протест, збори та демонстрації – це конституційна стаття, а в когось – кримінальна. Державні символи мають для нас зовсім не символічний і не формальний характер. Наш Державний прапор – стяг зі смуг синього й жовтого кольорів. Два священних кольори. Третього не дано. Як не дано чужому триколору замайоріти на нашій землі, в нашому небі якось інакше, аніж із приставкою «тимчасово». Наш герб – знак Княжої Держави Володимира Великого. Це тризуб. Не двоголові пташки. Тому що тут таке не злітає. Наш Державний гімн «Ще не вмерла України і слава, і воля…» Вони живуть і будуть жити. Наш народ в окупованих містах не боїться масово виходити на мирні акції та співати свій гімн. Гучно співати. Дивлячись в очі окупанту, співати, що вони згинуть, як роса на сонці. Цей народ неможливо перемогти! Тільки знищити. Але й це неможливо. Бо ми козацького роду! І наша державна мова – українська. І ми поважаємо всі інші мови. Жодної не утискаємо. Тому за Україну сьогодні воюють і українською, і кримськотатарською, і польською, и на русском, і білоруською, і молдовською, і угорською, і румунською, грузинською та багатьма іншими мовами! Бо що таке зло – зрозуміло без слів. І перемагати його можна без слів. Окупант чекав на гостинний прийом, а отримав шалений спротив. Зустріч не хлібом-сіллю, а «Стугною» і «Джавелінами», «Байрактаром» і «Нептуном», «Вільхою» і «Хаймарсами». Наш спротив триває вже 125 днів. Для світу – це восьме диво, для ворога – дев&#x27;ятий вал, а для нас – 17-та стаття Конституції України. Захист України – це найважливіші функції держави і справа всього українського народу. Ми не маємо іншого вибору, аніж захищати свій вибір. Наш обов’язок – захищати наші права. Права, гарантовані Конституцією. Невід&#x27;ємне право на життя, яке Росія порушила десятки тисяч разів і відняла десятки тисячі життів. Це недоторканність житла, яку щодня й щоночі порушують її ракети, бомби та кулі. Це права, звичні та невід&#x27;ємні для нас. Це свобода слова. Саме тому українці не побоялися сказати ворогу «идите домой». Бо мають свободу думки. Вміють думати, бачити, чути, розуміти, відрізняти правду від брехні. Це право обирати й бути обраним. Неможливість бути заарештованим нізащо. Свобода пересування. Недоторканність. Це всі права дітей. За все це ми воюємо сьогодні. Щоб відстояти, визволити й відновити. Щоб наші майбутні покоління мали права, наше покоління не має права здатися. Не маємо ми й такого бажання. Ворог не зможе усвідомити силу, з якою ми готові битися за свою волю, за свої права та свободи. Той, хто не має цього сам, ніколи не позбавить цього інших. Саме тому для нас неминучою є перемога. Для ворога неминучим є покарання. І воно настане. Настане й мир. І наші діти нарешті підуть до школи. Вони змалечку знають, що таке свобода й боротьба за неї. Що таке права. Що таке Конституція України. І які в неї славетні правові предки. Зокрема, Конституція Пилипа Орлика, якій понад 300 років. Її називають першою писемною Конституцією Європи. І минулого року вона вперше побувала вдома, в Україні. Була виставлена в Києві, але справедливо, щоб її читали в кожному куточку України. Для цього вона буде перекладена з латині на українську мову, і десятки тисяч примірників відправляться в українські школи! Ми впевнені, що рано чи пізно і Конституцію Пилипа Орлика, і Конституцію незалежної України, і решту предметів української школи точно вивчатимуть щасливі та усміхнені наші дітки – в Донецьку, Луганську, Маріуполі, Херсоні, в Криму! Перемога не за горами! Перемога за нами! З Днем Конституції України, дорогі громадяни! Слава вам! Слава Збройним Силам України! Слава Україні!</p>
  <div class="source"><a href="https://www.president.gov.ua/news/zvernennya-prezidenta-volodimira-zelenskogo-z-nagodi-dnya-ko-76093">https://www.president.gov.ua/news/zvernennya-prezidenta-volodimira-zelenskogo-z-nagodi-dnya-ko-76093</a></div>
</article>


<article>
  <h2>Потрібно, щоб Росія припинила вбивати людей, потрібно притягти її до відповідальності за тероризм – виступ Президента України на засіданні Ради Безпеки ООН</h2>
  <div class="badges"><span class="chip">UK</span> <span class="chip">2022-06-28</span></div>
  <p>Шановні пані та панове! Передусім хочу подякувати албанському головуванню в Раді Безпеки ООН за оперативне скликання цього засідання на прохання України й за можливість звернутися до вас. На жаль, станом на цей час Організація Об’єднаних Націй не має погодженого всіма державами – членами ООН юридичного визначення поняття «держава-терорист». Але ця війна, яку Росія веде проти України, демонструє не лише зміст цього поняття, а й нагальну необхідність закріпити його саме юридично – на рівні Організації Об’єднаних Націй – і карати будь-яку державу-терориста. Погляньте на події лише кількох днів в Україні, кількох зі 125 днів повномасштабної війни Росії проти нашої держави. Субота, 25 червня, – 62 російські ракети вдарили по наших містах. Неділя, 26 червня, – іще 10 ракет. Зокрема, одна з них – по житловому комплексу в столиці нашої держави, у Києві. Три поверхи звичайного будинку були зруйновані. Інша ракета розірвалась у дворі звичайного дитячого садочка. Понеділок, 27 червня, – ракетний удар по Кременчуку. Той, хто здійснив цей удар, не міг не знати, що скеровує ракету по звичайному торговельному центру, по одному з багатьох шопінг-моллів, які є в будь-якій країні світу. Станом на цю годину відомо про загибель 18 людей, але ця кількість, на жаль, може збільшитися; ще понад 50 людей поранені, ще десятки – у списку зниклих безвісти. Знайдено сім фрагментів тіл: відірвані кінцівки, відірвані вибухом руки й ноги людей. І якщо російська держава стверджує, що ці жертви нібито не від її ракетного удару, то я зараз пропоную Організації Об’єднаних Націй направити або спеціального представника Генерального секретаря ООН, або повноважну комісію на місце цього теракту – в Кременчук, щоб ООН мала самостійну можливість дізнатися всю інформацію та побачити, що це справді російський ракетний удар. Вчора ж російська армія вдарила з реактивної артилерії ще й по черзі людей, які стояли по воду. Це було в місті Лисичанську Луганської області. Звичайні люди, мирні. Ніхто з них не був військовим. Просто черга по воду. Вісім людей убито, серед них – 15-річний хлопець, його звали Данило. А найстаршому серед загиблих було 68 років. І я хочу, щоб ви почули зараз імена чотирьох жінок, убитих цим ударом: Вікторія, Ірина, Олена, Людмила. Майже щоденно жорстоких російських ударів зазнає Харків. Тільки за вчора – дев&#x27;ять загиблих, 29 поранених, серед них – п’ятеро дітей. Я хочу, щоб ви знали їхні імена: Гліб – йому 12 років, Олег – йому 8 років, Михайло – йому 11 років, Григорій – йому 9 років, Артем – 10 років. Це був російський артилерійський удар по звичайних житлових будинках. Сьогодні о 5-й годині ранку російська армія вдарила ще по Миколаєву й по місту Очакову Миколаївської області. В Очакові троє людей убиті. Дівчинка шести років – її звали Єва. Чоловік на імʼя Магомет, йому було 76 років. І жінка на імʼя Галина, їй було 50 років. Серед поранених – дитина, хлопчик, йому всього лише три місяці, він народився вже після початку цього повномасштабного російського вторгнення, його звати Володимир, і його стан дуже тяжкий – зараз він перебуває в реанімації. Наголошую: дитина. Тримісячна дитина. Ще дві ракети за сьогодні – по місту Словʼянську. Це на Донбасі в нашій державі. На багатостраждальному Донбасі, з якого Росія знущається з 2014 року. Буквально за декілька годин до цього мого звернення до вас, до Ради Безпеки ООН, дві ракети вдарили по Одеській області. Також удару зазнало місто Дніпро, і одна з цих ракет знищила станцію техобслуговування автомобілів. Не якусь військову станцію – звичайний автосервіс... І в мене запитання до вас, пані та панове: хто з вас не погоджується, що це – тероризм? Якби у будь-якій частині світу будь-яка організація ось так само, як Росія вбиває українців, вбивала б будь-яких мирних людей, то це точно було б визнано тероризмом. Така організація стала б ворогом для всього людства. А отже, те, що карається на рівні конкретних злочинців і злочинних організацій, не має залишатися безкарним і на рівні держави, яка стала терористичною. Щоденні терористичні акти. Без вихідних. Щоденно вони працюють терористами. Статут ООН покладає на Раду Безпеки «головну відповідальність за підтримання міжнародного миру й безпеки». Стаття 6 розділу 2 Статуту ООН чітко говорить, що «член Організації, який систематично порушує принципи, встановлені в цьому Статуті, може бути виключений з Організації Генеральною Асамблеєю за рекомендацією Ради Безпеки». Хоча Росія порушує фундаментальні принципи ООН та міжнародного правопорядку, вона досі не притягнута до відповідальності саме на глобальному рівні. Вона досі залишається в структурах ООН і навіть користується привілеями крісла, яке займає, – крісла постійного члена Ради Безпеки ООН, яке Росія займає лише через недалекоглядність політиків часів завершення «холодної війни». Росія не має права брати участі в обговореннях і голосуваннях щодо війни проти України, яка є неспровокованою та просто колонізаторською з боку Росії. Я закликаю вас позбавити делегацію держави-терориста повноважень у Генеральній Асамблеї ООН, і це можливо. Це необхідно. Це справедливо! Це чесно! Росія не має права залишатись у Радбезі. І цей шлях не занадто тернистий, як декому може здаватися, якщо виявити послідовність і належну політичну волю. Це єдиний логічний шлях, щоб Статут ООН працював і його поважали всі члени Організації. Ба більше, наша Організація вже має достатню силу, щоб притягти до відповідальності державу-терориста. Розділ 7 Статуту ООН дозволяє створити спеціальний міжнародний трибунал для розслідування дій російських окупантів на українській землі. Слово «геноцид» звучало неодноразово. І ви всі бачили, що наробили російські окупанти в нашому місті Бучі. Кожен з вас може отримати інформацію про те, скільки братських могил з’явилося навколо одного тільки міста Маріуполя після того, як російська армія його знищила. Це було півмільйонне місто! Тепер це руїни. У випадку з геноцидом у Руанді Радбез ООН створив міжнародний трибунал протягом шести місяців від початку геноциду. Від початку повномасштабного російського вторгнення на територію України минуло понад чотири місяці. Від початку війни Росії проти України на Донбасі та окупації українського півострова Крим, що неодноразово засуджено на рівні Генасамблеї ООН, минуло вісім років. Потрібно діяти негайно і зробити все, щоб Росія припинила вбивати дітей, дорослих людей – усіх. Треба притягти її до відповідальності за тероризм, інакше вона може перенести терористичну активність і на територію інших держав Європи, Азії. Країни Балтії, Польща, Молдова, Казахстан… Багато націй вже чули погрози від російських посадовців і державних пропагандистів. Я вдячний усім сумлінним і цивілізованим державам, які поділяють нашу позицію й допомагають захищати міжнародний правопорядок. Це засідання Ради Безпеки скликане після російського удару по Кременчуку. Але насправді засідання Ради Безпеки ООН можна взагалі не переривати й продовжувати цілодобово день за днем, щоб встигати обговорити кожен терористичний акт російської держави. Статут ООН дає всі важелі, щоб вплинути на будь-якого порушника правил Організації, на будь-якого агресора, на будь-яку державу-терориста. І я закликаю вас скористатися цими важелями. Обов’язково позбавити російську делегацію можливості маніпулювати ООН. Обов’язково зробити для Росії неможливим перебування в Радбезі, поки її терор триває. Обов’язково створити трибунал для розслідування всього, що наробили російські військові проти українців. І обов’язково треба дати на рівні ООН юридичне визначення поняттю «державний тероризм». Усі дії Росії повинні отримати юридичну оцінку – глобальні санкції за те, що вона руйнує міжнародний правопорядок. Дякую вам за увагу і хочу сказати ще тільки одне. Різні країни світу можуть по-різному ставитися до війни, до будь-якої війни. Але в кожній країні світу однаково вшановують пам’ять загиблих. Не тільки військових, а кожної людини, кожної дитини, яка гине через таку трагедію, як війна. Це відбувається завжди. Люди з повагою і зі співчуттям ставляться до тих, хто пішов і чиє життя було несправедливо забране. Тільки вбивці не вшановують пам’яті тих, кого вони вбили. І я прошу зараз вас – і буду вам вдячний – вшанувати пам’ять усіх українців, хто загинув у цій війні. Усіх дорослих, усіх наших діточок. Десятки тисяч людей. Я прошу зараз вшанувати хвилиною мовчання їхню пам&#x27;ять. Дякую.</p>
  <div class="source"><a href="https://www.president.gov.ua/news/potribno-shob-rosiya-pripinila-vbivati-lyudej-potribno-prity-76109">https://www.president.gov.ua/news/potribno-shob-rosiya-pripinila-vbivati-lyudej-potribno-prity-76109</a></div>
</article>


<article>
  <h2>Правоохоронці та розвідка України роблять усе, щоб встановити всіх російських військових, які відповідальні за терор проти наших міст – звернення Президента Володимира Зеленського</h2>
  <div class="badges"><span class="chip">UK</span> <span class="chip">2022-06-28</span></div>
  <p>Українці! Українки! Всі наші захисники й захисниці! Щойно я взяв участь у спеціальному засіданні Ради Безпеки ООН, яке було скликане на прохання України. Скликане Албанією – ця держава головує в Радбезі. Ми задіяли всі міжнародні важелі, щоб притягнути Росію до відповідальності за державний тероризм. За все зроблене російською армією проти українців у Кременчуці, в Очакові, в Лисичанську, у Харкові, в Дніпрі, у багатьох-багатьох інших містах України. Станом на цей вечір загальна кількість російських ракет, які вдарили по наших містах, – уже 2811. А скільки ще авіабомб, скільки артилерійських снарядів... Рада Безпеки ООН сьогодні стоячи вшанувала памʼять усіх українців, убитих російською армією на нашій землі. Члени російської делегації озирнулися на всіх присутніх у залі Радбезу і теж вирішили встати – просто щоб не виглядати вбивцями відверто. Але всі знають, що це саме російський терор, саме російська держава вбиває ні в чому не винних людей на цій війні, розв’язаній проти українського народу. Я закликав ООН скористатися вже наявними механізмами Статуту, щоб припинити російські маніпуляції структурами Організації і щоб створити спеціальний трибунал для розслідування дій російських окупантів на українській землі. Правоохоронні органи та розвідка України роблять усе, щоб встановити всіх російських військових, які відповідальні за терор проти наших міст. Прізвища, обличчя і вся інформація про кожного з цих терористів будуть відомі світу. Ніхто з них не зможе уникнути відповідальності, і персональних санкцій для цих осіб буде недостатньо. Вирок суду й тюрма – ось це мінімум, на який вони заслуговують. І окремо хочу сказати про відповідальність тих російських пропагандистів, які брешуть про цей терор, які намагаються виправдати дії російської армії. Кожен із вас також буде покараний. Ми маємо всі докази того, що роблять російські військові проти наших людей. Сьогодні я хочу завершити це звернення одним із таких доказів – щоб ніхто не смів обманювати щодо ракетного удару по торговельному центру в Кременчуці. Російська ракета вдарила саме по цьому обʼєкту, цілеспрямовано. Очевидно, що такий був наказ. Очевидно, що такі координати отримали російські вбивці для цієї ракети. Вони хотіли вбити якнайбільше людей у мирному місті, у звичайному торговельному центрі. Ось як це було в Кременчуці. (Відео) І за цей акт державного тероризму, як і за всі інші, Росія буде відповідати. На полі бою в Україні, через посилення санкцій і обов’язково – в трибуналі. Я вдячний усім, хто захищає Україну. Підписав сьогодні новий указ про нагородження наших героїв. Ще 314 учасників бойових дій відзначені державними нагородами. Вічна слава нашим захисникам і захисницям! Слава Україні!</p>
  <div class="source"><a href="https://www.president.gov.ua/news/pravoohoronci-ta-rozvidka-ukrayini-roblyat-use-shob-vstanovi-76113">https://www.president.gov.ua/news/pravoohoronci-ta-rozvidka-ukrayini-roblyat-use-shob-vstanovi-76113</a></div>
</article>


<article>
  <h2>Ви маєте знайти для України місце у спільному безпековому просторі – виступ Президента Володимира Зеленського на саміті НАТО</h2>
  <div class="badges"><span class="chip">UK</span> <span class="chip">2022-06-29</span></div>
  <p>Шановний пане Генеральний секретар! Шановні пані та панове! Вдячний за можливість звернутися до вас сьогодні на саміті НАТО, який стане визначальним і переломним. Сьогодні справді починається нова історія. Не тільки для східного флангу НАТО, а й для всього Альянсу. Для всієї євроатлантичної спільноти. В часи надзвичайно агресивного Кремля світу потрібен надзвичайно сміливий Альянс. І я впевнений, що результати саме цього саміту і яким буде майбутнє НАТО, покаже за рік наступний саміт. І моє звернення до вас на наступному саміті Альянсу, наступного року – за моєю безпосередньою участю, а не ось так, в режимі онлайн-включення – буде свідченням нашої спільної перемоги. Але наступного року може бути гірша ситуація, якщо під обстрілами Росії буде не лише Україна, а й кілька інших держав, цілком можливо, – членів Альянсу. І тоді це буде наш спільний провал – України й НАТО. Усі ви прекрасно усвідомлюєте, якими насправді є цілі Росії. Не один рік вона погрожувала розпочати війну, якщо Україна вступить до НАТО. Але Україна не в НАТО, а повномасштабна війна Росії проти нашої держави триває вже 126 днів – після восьми років війни на Донбасі. Тож чому десятиліттями всі вірили, що саме НАТО своїми діями нібито може спровокувати Росію на щось? Цілі Росії відомі. Вони очевидні. Російське керівництво бачить світ по-іншому. Не так, як ви. Вони дивляться, наприклад, на Литву не як на члена вашого Альянсу, а як на республіку Радянського Союзу. Для нас вона незалежна держава і вже давно колишня республіка СРСР. Для нас це минуле, а вони розглядають її як можливе майбутнє, вони знову хочуть її поневолити. Вони так дивляться. І так само – на кожну державу, яка є сусідкою Росії. На кожну державу, яка була колись у сфері впливу Москви. Ви тільки зараз, на цьому саміті, визначите Росію своєю головною загрозою, а для них ви ворог уже дуже давно. І на цьому побудована ідеологія Росії, це відбивається на сто відсотків у її пропаганді, це її завдання – зламати вас, тиснути на вас. І дивує, що триває робота пропагандистів, російського телебачення у деяких ваших державах! Це не про свободу слова. Це конкретна підготовка війни проти вас, причому всередині ваших держав. І подивіться, будь ласка, на нашу державу – до чого це може призвести у вас! Тактика Росії дуже проста. Вона знищує все – житлові будинки, торговельні центри, школи, лікарні. Понад 2800 ракет із 24 лютого, і абсолютна більшість – по цивільних об’єктах! Навіщо це? Навіщо бомби? Навіщо тотальні артилерійські удари? Російська армія робить усе, щоб якнайбільше людей залишили свої міста. Щоб не було нічого, крім руїн. А тоді так звана друга армія світу заходить у ці міста – вже порожні й мертві. І вона не хоче зупинятися на Донбасі чи десь на півдні України, вона місто за містом хоче поглинути так усіх у нас, а потім усіх в Європі. Усіх, кого керівництво Росії вважає своєю власністю, а не незалежними державами. Це – справжня ціль Росії. Питання: хто наступний для неї? Молдова? Чи країни Балтії? Чи Польща? Відповідь: усі вони. Так само, до речі, з продовольчою кризою, з блокуванням українських портів, з голодом, який провокує Росія. Що є справжньою мішенню? Так само – ви! Голод – це інструмент, це засіб. А справжня її мета – це тиск на вас, хаос, нові хвилі міграції до Європи. А хіба не так з енергетикою? Навіщо Росія тягне за газовий зашморг? Навіщо тисне на Європу? Щоб ви просили. Щоб принижувались. Щоб ви були повністю залежними. Щоб можна було примушувати вас відмовлятися від вашої свободи, від вашої демократії й від ваших цінностей заради тих чи інших інтересів російського керівництва. Потрібно бачити справжні цілі Росії. І якби вони були іншими, зараз не було б бажання Фінляндії та Швеції приєднатися до Альянсу, отримати спільну безпеку. Пані та панове! Поки демократичні держави закликали російське керівництво до розуму та моралі, Росія накопичувала силу й ракети. Ви, демократичні лідери, закликали її поважати міжнародне право, а тирани розуміють силу й лише силу! І це чітко видно в тих районах України, де російська армія отримала жорстку відсіч. Україна вітає рішення щодо приєднання Фінляндії та Швеції до Альянсу. І дуже добре, що це сталося зараз – до того, як Росія могла б почати діяти й проти цих держав. Але чи робить щось Росія зараз проти них у зв’язку з цим рішенням? Ні, і ви це бачите. Керівництво Росії публічно заявило, що правил життя їх навчало ленінградське підворіття. Там будь-які спроби діалогу та умиротворення сприймаються тільки як слабкість і страх. Там нікому не зателефонуєш, щоб поговорити, коли треба бити у відповідь. Там або ти б’єш, або ти програв. Російська держава саме так зараз бачить світ. І не можна ігнорувати це бачення, не можна ігнорувати її справжні цілі. Потрібно на них відповідати. І я впевнений, ви всі знаєте, як відповідати. Насправді наші цілі, цілі України, абсолютно збігаються з вашими. Ми зацікавлені в безпеці та стабільності на Європейському континенті та у світі. Ми зацікавлені, щоб життя народів визначалося не горезвісною мюнхенською промовою одного лідера, а міжнародним правом. Ми зацікавлені, щоб не було жодних «сірих» зон і територій тотальної війни, де не залишається нічого, крім руїн. Так само ви в цьому зацікавлені. Допомогти Україні зараз закінчити цю війну перемогою на полі бою, тобто дати реально сильну відповідь на дії Росії – це те, що потрібно і нам, і кожній з ваших держав, і всьому Альянсу, усій євроатлантичній спільноті. Якщо ви справді визначаєте Росію своєю головною загрозою, ви маєте повністю підтримати її головну, першу мішень. Це не війна Росії лише проти України, це війна за право диктувати умови у Європі. За те, яким буде майбутній світовий порядок. Тому підтримати саме Україну й саме зараз зброєю, фінансами й політично, такими санкціями проти Росії, які зупинять її здатність оплачувати війну, – це абсолютна необхідність. Україні потрібна сучасна протиракетна й протиповітряна оборона – і ви маєте ці системи. Надавши їх нам, ви можете повністю зламати тактику Росії зі знищення міст і терору проти цивільного населення України. Це фундаментальна річ. Відстань від Києва до Мадрида менша, ніж дальність тих ракет, які застосовуються сьогодні проти нас. Хіба може одна держава відповісти на таку загрозу без допомоги партнерів? Ви можете надати цю допомогу. І ми вдячні за ту допомогу, яку ви вже надали. Росія на полі бою робить ставку передусім на артилерію, на артилерійську перевагу. У десятки разів більше вогню, ніж ми наразі протиставляємо їй. Україна вже отримала сучасні артилерійські системи, і я дуже вдячний вам. Але війна триває, і саме така війна, у якій артилерія має потужне значення. Війна не має затягуватися. Щоб цього не було, щоб ми зламали російську артилерійську перевагу – перевагу в рази, нам потрібно значно більше таких сучасних систем, сучасної артилерії. Фінансова підтримка для України має не менше значення, ніж допомога зброєю. Росія досі щодня отримує мільярди і витрачає їх на війну. Ми маємо багатомільярдний дефіцит, не маємо нафти й газу, завдяки яким можна було б це перекрити. Нам потрібно близько 5 мільярдів доларів щомісяця – ви це знаєте. І це також фундаментальна річ. Це те, що потрібно саме для оборони й для захисту. І нам потрібне нове розуміння східного флангу НАТО. Позбутися «сірої» зони, гарантувати безпеку можна тільки разом з Україною. Просто подумайте, будь ласка, зараз над одним фактом: сьогодні країна, яка не є членом НАТО, хоча і з вашою підтримкою, але все ж таки одна вже понад чотири місяці стримує державу, яку ви всі офіційно визначаєте основною загрозою для себе. І ми стримуємо Росію й від того, щоб вона знищила нас, і від того, щоб вона знищила вас. Пані та панове! Росію потрібно ізолювати. Вона не має бути в тих міжнародних структурах, які сама ж хоче знищити. Не повинно бути діалогів, які не мають сенсу, поки вона сама не почне шукати цей діалог. Вона повинна сама шукати діалог, а отже, шукати мир. І обов&#x27;язково – заради миру – має бути переглянуте розуміння східного флангу НАТО. Хіба випадково, що всі країни Альянсу на сході, всі наші сусіди виступають за членство України в НАТО? Ні, це не випадковість. Це логіка. Це знання життя в нашому регіоні. Політика відкритих дверей НАТО не має нагадувати старі турнікети київського метро: вони відкриті, а коли ти підходиш – турнікети закриваються, поки не заплатиш. Хіба Україна ще недостатньо заплатила? Хіба наш внесок у захист і Європи, і всієї цивілізації досі недостатній? Що ж тоді ще потрібно? Я можу сказати, що нам потрібно: нам потрібні гарантії безпеки, і ви маєте знайти Україні місце у спільному безпековому просторі. Або – невідкладна достатня для перемоги допомога Україні, або – відкладена війна Росії з вами. Зараз ви ухвалюєте стратегію Альянсу, і це передусім стратегія безпеки ваших суспільств, ваших держав. Стратегія на десять років. Уже 126 днів повномасштабного вторгнення в Україну. Крилаті ракети, катування, вбивства дітей, ґвалтування жінок... У нас немає десяти років. А чи є вони у вас? Чи справді ви в цьому впевнені? Дякую ще раз за запрошення. Дуже дякую за увагу. Слава Україні!</p>
  <div class="source"><a href="https://www.president.gov.ua/news/vi-mayete-znajti-dlya-ukrayini-misce-u-spilnomu-bezpekovomu-76121">https://www.president.gov.ua/news/vi-mayete-znajti-dlya-ukrayini-misce-u-spilnomu-bezpekovomu-76121</a></div>
</article>


<article>
  <h2>Повернули з російського полону 144 українських воїнів, зробимо все, щоб повернути додому кожного й кожну – звернення Президента України</h2>
  <div class="badges"><span class="chip">UK</span> <span class="chip">2022-06-29</span></div>
  <p>Українці! Українки! Наші захисники, захисниці! Тиждень тому наша держава отримала статус кандидата на членство у Євросоюзі, а вже сьогодні зроблено черговий крок на шляху до членства. Дуже практичний крок. Підписано «транспортний безвіз». Це угода, яка прибирає бар&#x27;єри для українських перевізників. Більше не треба чекати дозволів на вантажні перевезення. І це дасть змогу значно наростити експорт українських товарів автотранспортом. Саме таке завдання в нашої держави зараз – не втрачати жодного тижня у відносинах із Європейським Союзом. Ми постійно будемо, попри цю війну, попри всі складнощі, робити те, що наближає нас до повноправного членства в Євросоюзі. До речі, вчора я провів спеціальну нараду – велику нараду, було 28 учасників, які представляють і виконавчу, і законодавчу, і судову гілки влади. У держави буде відповідний документ – чітка карта дій, яку зможе перевірити будь-який громадянин і будь-яка громадянка України: що потрібно зробити державним інституціям, щоб ми виконали свою частину роботи на шляху до Євросоюзу. Вже 1 липня цей документ буде представлений. Сьогодні вранці взяв участь у засіданні саміту НАТО. Це особливий саміт. Саміт трансформації. Альянс змінює свою стратегію у відповідь на агресивну антиєвропейську політику Росії та російську війну проти нашої держави. Очевидно, що гарантувати безпеку у Європі в таких умовах неможливо без нашої держави. І ми зробимо все, щоб ця очевидність була трансформована в конкретні рішення – для України, для Альянсу. Нам потрібні чіткі гарантії безпеки – вони в нас будуть, і я сьогодні звернувся із закликом до членів НАТО знайти такий формат рішень, який передбачав би повноцінну участь України в нашій спільній європейській архітектурі безпеки. Закликав держави НАТО прискорити постачання систем протиракетної оборони для України та значно посилити тиск на державу-терориста. Один тільки сьогоднішній удар Росії по місту Миколаїв – одразу 10 ракет, і всі – по цивільних обʼєктах – доводить абсолютно для всіх у світі, що тиску на Росію недостатньо. Одна з цих ракет, надзвукова протикорабельна ракета «Онікс», зруйнувала звичайну п&#x27;ятиповерхівку. Розбір завалів тривав протягом дня. Станом на цей час відомо про п&#x27;ятьох загиблих. А ще удар по Очакову, по Дніпру, продовжилися російські обстріли на Харківщині, в Сумській області, також на Донбасі. Лисичанськ, Авдіївка, громади на Бахмутському напрямку – ситуація там залишається наджорсткою, дуже тяжкою. Робимо все для того, щоб забезпечити для наших військових сучасні артилерійські системи, щоб належним чином відповідати окупантам. Росія все ж таки вичавила із Сирії повідомлення про нібито визнання окупаційних структур на Донбасі як нібито держав. Це нікчемна історія. І в такому разі жодних відносин України із Сирією більше не буде, а санкційний тиск проти Сирії навпаки буде ще більшим. Вперше за всі роки незалежності сьогодні відбувся візит до Києва Президента Індонезії – дуже впливової держави, яка може значно постраждати від спровокованої Росією продовольчої кризи. Тож це були важливі переговори, які відкривають для України ще один стратегічний напрямок відносин з Азією. Також Україну відвідав один із найвідоміших бізнесменів світу Річард Бренсон. Він більш ніж просто підприємець. Він – візіонер, людина, яка працює заради прогресу та кращих технологій для всього людства. Його приїзд в Україну саме зараз – а він побував в Гостомелі, де обговорював, зокрема, і можливості відбудови аеропорту, і побудови нашої «Мрії», найбільшого у світі літака, – це дуже потужний сигнал всім у світі, що Україна точно вистоїть у цій війні. І я вдячний пану Бренсону за його готовність долучитися до післявоєнного відновлення нашої країни. І ще одна оптимістична й дуже важлива новина: повернули додому 144 українських воїнів з російського полону. 59 бійців Нацгвардії, 30 – Військово-Морських сил; 28 – армія, 17 прикордонників, 9 тероборонівців, один поліцейський. Найстаршому зі звільнених – 65 років, наймолодшому – 19. Зокрема, додому повертаються 95 захисників «Азовсталі». Я вдячний Головному управлінню розвідки та всім, хто працював на цей результат. Але про це згодом. Зробимо все, щоб повернути додому кожного українця й кожну українку. Дякую ще раз. Слава Україні!</p>
  <div class="source"><a href="https://www.president.gov.ua/news/povernuli-z-rosijskogo-polonu-144-ukrayinskih-voyiniv-zrobim-76141">https://www.president.gov.ua/news/povernuli-z-rosijskogo-polonu-144-ukrayinskih-voyiniv-zrobim-76141</a></div>
</article>


<article>
  <h2>Острів Зміїний – це стратегічний пункт, його звільнення значно змінює ситуацію в Чорному морі – звернення Президента України</h2>
  <div class="badges"><span class="chip">UK</span> <span class="chip">2022-06-30</span></div>
  <p>Українці! Українки! Всі наші захисники й захисниці! Безперечно, головне слово сьогодні – «Зміїний». Мабуть, так само багато говорили про Зміїний лише в той день, коли туди прибув російський корабель. Потім і корабель відбув – назавжди, а тепер і острів знову вільний. Я вдячний Головному управлінню розвідки, бійцям «Альфи», вдячний нашим артилеристам, пілотам армійської авіації та Повітряних сил, командуванню «Олександрія». Острів Зміїний – це стратегічний пункт, і це значно змінює ситуацію в Чорному морі. Це ще не гарантує безпеки, це ще не гарантує, що ворог не повернеться. Але це вже значно обмежує дії окупантів. Крок за кроком ми витіснимо їх із нашого моря, з нашої землі, з нашого неба. Ситуація на Донбасі залишається найжорсткішою, надзвичайно тяжкою. Вогнева перевага окупантів досі дуже відчувається – вони дістали вже просто все зі своїх запасів, щоб бити по нас: по Луганщині, по Донеччині. Я вдячний кожному й кожній, хто захищає наші позиції в таких умовах. Це справжній героїзм. Сполучені Штати оголосили сьогодні про новий пакет підтримки для України, передусім оборонної. Я вдячний Президенту Байдену за цю допомогу. Вже скоро вона піде на передову й працюватиме на Україну, на захист свободи. Говорив про оборонну підтримку з Федеральним президентом Німеччини. Подякував за ту допомогу, яка вже надана. Ще раз наголосив на наших пріоритетах – якої зброї ми потребуємо. Президент Штайнмаєр висловив співчуття у зв&#x27;язку з нелюдською атакою на Кременчук та інші наші міста. Сьогодні відбувся ще один значний крок у нашому зближенні з Європейським Союзом – Україна почала суттєвий експорт електрики на територію ЄС, у Румунію. І це тільки перший етап. Ми готуємося нарощувати постачання. Завдяки українській електриці може бути заміщена суттєва частина російського газу, який споживають європейці. Тобто це питання не просто експортної виручки для нас, це питання безпеки для всієї Європи. Хочу нагадати, що приєднання нашої країни до загальної енергосистеми ЄС відбулося вже після початку війни. Україна робить речі, які здавалися неможливими. Сьогодні завершується головування Франції в Раді ЄС. Історичний період, коли ми отримали кандидатство. Європа стала сильнішою за цей час. Починається головування Чехії, і я вдячний нашим чеським партнерам за те, що серед пріоритетів свого головування вони визначили відбудову України. Справді важливо почати відбудову якнайшвидше на тій території, яка вже звільнена. А наш пріоритет – і це буде завданням для всіх представників держави – якнайшвидше має бути виконано все, щоб підготувати початок переговорів щодо членства. Урядовці, депутати, дипломати – всі мають працювати щодо цього 24 години на добу сім днів на тиждень. До речі, завтра будуть новини з цієї теми. Українську євроінтеграцію не зупинити. Вічна слава всім, хто захищає державу! Вічна пам&#x27;ять кожному, кожній, хто віддав життя за нашу з вами свободу, свободу України! Слава Україні!</p>
  <div class="source"><a href="https://www.president.gov.ua/news/ostriv-zmiyinij-ce-strategichnij-punkt-jogo-zvilnennya-znach-76149">https://www.president.gov.ua/news/ostriv-zmiyinij-ce-strategichnij-punkt-jogo-zvilnennya-znach-76149</a></div>
</article>


<article>
  <h2>Ми зобов’язані перемогти у розпочатій Росією війні, щоб змогли здійснитися надії всіх народів на мирне майбутнє – звернення Президента України до учасників фестивалю 4GameСhangers у Відні</h2>
  <div class="badges"><span class="chip">UK</span> <span class="chip">2022-07-01</span></div>
  <p>Шановний пане Федеральний президенте! Шановний пане Федеральний канцлере! Шановні модератори! Шановні пані та панове! Шановні присутні й усі люди, які дивляться нас у різних країнах нашого чудового світу! Вдячний за запрошення взяти участь у вашому форумі. Gamechanging – це справді те, що можна сказати про Україну, і цілком логічно, що такий форум відбувається за нашою участю. І одразу хочу звернути вашу увагу на один факт, дуже вагомий, на мою думку. За роки, що минули, відбулося багато різних дискусій про те, яким може стати наше життя. Люди довго сперечалися про те, що варто змінити і що може змінитись. Але зараз, уперше за багато-багато років чи навіть десятиліть, зміни говорять самі за себе. Це факт. Їх більше не потрібно шукати. Вже не до дискусій, вже не до суперечок. Кожен і кожна можуть просто побачити, що треба робити. Робити негайно! Просто погляньте на те, що відбувається. Погляньте, як легко одна держава створила для багатьох інших масштабну загрозу, небезпечну хвилю. Наприклад, загрозу масштабного голоду. Росія заблокувала Чорне море – це не секрет, і в неї в заручниках тепер мільйони людей, звичайних людей в Африці, Азії, Європі. Ми всі в заручниках. Ви у неї в заручниках. Бо якщо не зняти цю загрозу голоду, якщо не розблокувати Чорне море негайно, то результатом продовольчої кризи буде таке міграційне цунамі, яке досягне й вас, хоч Австрія розташована все-таки далеко від моря. Погляньте, скільки змогла зробити одна держава для поширення небезпечних теорій змови, конспірології, агресивної пропаганди. Про яку довіру до засобів масової інформації можна буде говорити з часом, якщо Росія й надалі витрачатиме мільярди доларів щороку на поширення брехні і ця брехня залишатиметься в інформаційному просторі навіть Євросоюзу? Погляньте, будь ласка, на кіберудари, яких зазнали і Україна, і Литва, і інші країни. Росія підтримує кіберзлочинців, у яких тільки одне завдання – знищувати безпеку. Я впевнений, що всі ви знаєте про те, як великі корпорації нехтують правом людей на приватність і привласнюють собі дуже багато даних про кожну людину. Але... Що ви можете протиставити, коли це – і навіть значно гірше – робить найбільша держава у світі? Та й просто погляньте на ціни на пальне, на газ тощо. Що з ними відбувається? Ринки надто залежні від російських компаній, від «Газпрому» та російських постачальників нафти. А отже, гаманці європейців надто залежні від того, скільки хоче з них витягнути знову-таки одна держава. Одна держава не може ламати життя всіх у Європі чи навіть у всьому світі! Ця гра повинна змінитися! Скільки років говорили про те, що Європа не повинна залежати від російських енергоресурсів? І в цьому році треба встигнути це зробити, щоб наступна зима не стала катастрофічною. Скільки років говорили про те, що Росія витрачає нафтодолари і газоєвро проти самого ж Заходу, проти всієї спільноти демократичних країн? Вона – спонсор розколів і дезінформації, антиєвропейських політичних рухів і проблем для всього континенту. Цей потік грошей, який використовується проти демократичного світу, має припинитися цьогоріч. Інакше всі у світі, хто ненавидить демократію, зрозуміють, що демократичний світ не здатний захищатися. І щодо війни. Ви знаєте, про війну кажуть, що це – продовження політики іншими засобами. Якщо говорити про російську війну проти України, то це справді так. Це продовження давньої антиєвропейської політики Росії, і кожен російський окупант на українській землі це усвідомлює. Але чи усвідомили це справді всі у Європі, у Європейському Союзі? Пані та панове! Український gamechanging полягає в тому, що ми даємо шанс зробити те, що давно треба було зробити. Максимально посилити європейську єдність. Позбавити Європу залежності від російських енергоресурсів. Максимально підтримати вільні ЗМІ, які працюють за журналістськими стандартами, щоб було чим захищати правду від пропаганди, а отже, від брехні, конспірології й антинаукових теорій. Створити дієві спільні європейські інструменти захисту від кіберзагроз. І обов’язково – це просто життєво необхідно – підкріпити міжнародне право реальним покаранням за його порушення. Очі всіх агресивних політичних рухів і режимів у світі зараз спрямовані на те, що робить Росія проти нас, проти України. Вони вичікують, щоб поглянути, а чим заплатять російські посадовці та військові командири за те, що вони роблять на території України. Чи зможе світ притягнути до реальної відповідальності воєнних злочинців? Якщо так – це буде міцною опорою для миру на землі в майбутньому. Якщо ж ні, якщо сотні порушених Росією договорів, конвенцій залишаться просто папірцями, то людству доведеться розбиратися ще із сотнями інших агресій. Україна дає цей шанс – зробити потрібні кроки. Україна дає цей час, щоб встигнути їх зробити. Ми зобов’язані перемогти у цій війні, розпочатій Росією, щоб надії всіх нормальних людей на мирне прогресивне майбутнє справді змогли реалізуватися. Чи можливо це без допомоги Австрії? Вважаю, ні. Я вдячний вашій державі за підтримку. Чи можлива наша спільна перемога без потужних санкцій, які мають посилюватися регулярно, щоб держава-терорист не встигала до них адаптуватися? Ні. І я прошу вас подвоїти активність у підготовці цих санкцій, у підготовці сьомого пакету санкцій Євросоюзу. Тільки в цей час, тільки цими місяцями, тільки цьогоріч можуть бути зроблені потрібні кроки. Або гра зміниться на користь Європи, або вороги демократії, свободи повірять, що гра може змінитися на їхню користь. Ми з вами маємо встигнути! Я дякую вам за увагу! Слава Україні!</p>
  <div class="source"><a href="https://www.president.gov.ua/news/mi-zobovyazani-peremogti-u-rozpochatij-rosiyeyu-vijni-shob-z-76153">https://www.president.gov.ua/news/mi-zobovyazani-peremogti-u-rozpochatij-rosiyeyu-vijni-shob-z-76153</a></div>
</article>


<article>
  <h2>Європейська інтеграція України – це гарантування вільного й забезпеченого життя всім поколінням нашого народу – виступ Президента Володимира Зеленського на пленарному засіданні Верховної Ради</h2>
  <div class="badges"><span class="chip">UK</span> <span class="chip">2022-07-01</span></div>
  <p>Шановний пане Голово Верховної Ради! Шановний пане Прем’єр-міністре! Шановні народні депутати! Пані та панове! Розпочалася нова історія України та Європейського Союзу. Ми тепер не поруч, а разом. Не два сусіди, між якими кордони й бар&#x27;єри, а одна європейська родина, яка має спільні цінності та спільну долю. І це не просто слова, це не декларативно, це не якесь сподівання чи політичний розрахунок – це юридично зафіксований статус. Україна здобула статус кандидата на вступ до Європейського Союзу. 115 днів між подачею української заявки на вступ і відповіддю Європейського Союзу – це рекордно короткий термін. Ми були згуртовані так само, як заради нашої оборони. Ми діяли в єдності – так само, як для захисту нашої держави, нашої землі. Ми не зупинялися ні на мить, поки Європейська рада не ухвалила позитивне рішення. Так само не зупинимось ні на мить, поки не здобудемо перемогу. Ми усвідомлюємо, що європейська інтеграція України – це гарантування всім поколінням нашого народу вільного й забезпеченого життя на основі найкращих людських цінностей. І тому це честь і велика відповідальність для кожного й кожної з нас – брати участь у реалізації європейських прагнень нашої держави. Що таке 115 днів? Це сотні переговорів, зустрічей, телефонних розмов, сотні акцій, мітингів, концертів на підтримку України й нашого кандидатства, сотні ухвалених рішень. Це сотні оновлених процедур і тисячі сторінок ідеально заповненого опитувальника, який ми отримали від Європейської комісії. Все це не було просто, але ми це зробили. Вітаю вас! Ми створили надзвичайно міцний фундамент, який уже нікому не зруйнувати й на якому ми можемо зробити наше європейське майбутнє нашим сьогоденням. Україна воює за свій ціннісний вибір – бути незалежною державою в сімʼї великій, в сімʼї вольній, новій – у сімʼї європейській. Українцям доводиться зі зброєю в руках захищати свою незалежність. Безпеку кожної нашої людини. Те, щоб українські ранки починалися не так трагічно, як сьогоднішній, – із російського ракетного удару по Одесі та по області, з численних жертв. А щоб українські ранки були такими ж мирними, як і ранки кожної столиці Європи зараз, у ХХІ столітті. І я дуже хочу, щоб усі, хто сьогодні на державних посадах, сприймали свій обовʼязок працювати заради європейського вибору як боротьбу за нашу державу, боротьбу за Україну, за нас із вами. Ми маємо готувати державу до початку переговорів про членство так само інтенсивно й так само відповідально, як готували рішення про кандидатство. Сьогодні в цьому залі зʼявиться прапор Європейського Союзу. І це має бути не просто красивий жест. Не просто символ. Це має бути символ нашого завдання – завдання всіх нас, усіх гілок влади. Щоб жодних пауз у нашій роботі не було. Щоб ухвалювалося кожне рішення, яке необхідне для європейського шляху України. І щоб це були такі рішення, позитив від яких відчуватиме українське суспільство, українські родини, українські громадяни. Набуття членства у Європейському Союзі – це не тільки геополітика чи реалізація політичних прагнень. Це конкретні речі, конкретні переваги, які приносять користь життю кожної людини, кожної компанії, кожної державної інституції. Тільки за останній час зроблено «транспортний безвіз», «авіаційний безвіз». Ми отримали максимально відкритий доступ до європейського ринку – без мит і квот. Ми приєдналися до спільної європейської енергетичної мережі й тепер маємо змогу експортувати електрику до країн Європейського Союзу. Це революційні рішення для нашої економіки й для нашої держави. На черзі – «митний безвіз», «цифровий безвіз», тобто приєднання України до програми «Цифрова Європа». Ми маємо значно прискорити роботу над «промисловим безвізом». І, звичайно, маємо досягти рішення про скасування плати за роумінг між Україною та країнами Євросоюзу на постійній основі. Європейський шлях – це саме такі рішення. Кожне з них посилює нашу державу, кожного з вас. Разом вони створюють нові можливості для всієї Європи – завдяки реалізації українського потенціалу. Європа стає сильнішою разом з Україною! Багато рішень залежатиме саме від Верховної Ради України, від кожного з депутатів. Від того, наскільки ви, шановні народні депутати, готові працювати заради цього шляху. І від того, наскільки урядовці будуть працювати в координації з вами і з нашою дипломатією. Угода про асоціацію між Україною та Європейським Союзом реалізована вже на 63%, і 37% залишаються завданнями для нас усіх, для нашої держави. Але вам належить ще розробити, захистити перед колегами й ухвалити десятки важливих законопроектів. Це також буде непросто. Однак цьому немає альтернативи. Навіть якщо ви знаєте, що не зберете оплесків тим чи іншим рішенням, але якщо це рішення потрібне для цього складного, важливого європейського шляху нашої держави, ви повинні ухвалити таке рішення. Сьогодні ми підписуємо спільну заяву, яка є сигналом єдності всіх гілок влади й свідченням нашої рішучості в досягненні стратегічної мети України, а саме – повноцінного членства у Європейському Союзі. І підписання цієї заяви має означати те саме, що й підписання заявки на вступ на п’ятий день війни. Ми йшли до кандидатства 115 днів. І наш шлях до членства не має займати роки, десятиліття. Ми маємо долати цей шлях швидко. Наскільки це можливо – це залежить від нас. Зробити нашу частину роботи ми маємо ідеально, щоб дати змогу нашим друзям у Європейському Союзі так само швидко, так само консолідовано ухвалити для нас іще одне історичне рішення. Шановний Голово Верховної Ради й шановний пане Прем’єр-міністре! Шановні присутні! Сьогодні я хочу подякувати кожному європейському народу й кожному лідеру, які виступили за кандидатство для нашої держави. Стільки переговорів за такий короткий проміжок часу, напевно, ще ніколи не було. Але всі ці переговори були предметними, всі вони були продуманими, часом були непростими. І я хочу подякувати всім присутнім, нашому Кабміну. Дякую вам. Дякую кожному й кожній. Це справді складна робота, яка в підсумку стала успішною. І великий персональний внесок у цей успіх зробили великі друзі України, які є і, впевнений, будуть нашими великими друзями. Це Президент Європейської ради Шарль Мішель і Президентка Європейської комісії Урсула фон дер Ляєн. І сьогодні я маю честь запросити до виступу у Верховній Раді України пані Президентку Європейської комісії. Урсуло, я ще раз хочу подякувати вам за лідерство в побудові цих потужних, міцних історичних відносин між Україною та Європою, які стали нашою новою історією, новою спільною європейською історією України. Слава Україні!</p>
  <div class="source"><a href="https://www.president.gov.ua/news/yevropejska-integraciya-ukrayini-ce-garantuvannya-vilnogo-j-76165">https://www.president.gov.ua/news/yevropejska-integraciya-ukrayini-ce-garantuvannya-vilnogo-j-76165</a></div>
</article>


<article>
  <h2>США оголосили новий пакет підтримки для України, що містить потужні системи NASAMS, які суттєво посилять нашу ППО – звернення Президента Володимира Зеленського</h2>
  <div class="badges"><span class="chip">UK</span> <span class="chip">2022-07-01</span></div>
  <p>Українці! Українки! Усі наші захисники й захисниці! В Одеській області триває розбір завалів після російського ракетного удару по Сергіївці. Три ракети по звичайному житловому будинку, по девʼятиповерхівці, у якій ніхто не ховав ніякої зброї, ніякої військової техніки, ніяких боєприпасів, як завжди розповідають про такі удари російські пропагандисти й посадовці. Це був простий будинок, близько 160 людей. У ньому проживали звичайні люди, цивільні. Зруйнована цим ударом також і база відпочинку – абсолютно типовий об’єкт для приморської території. Я наголошую: це свідомий, цілеспрямований російський терор, а не якісь там помилки чи випадкове влучання ракет. Вбиті чотири людини з однієї родини... Убитий хлопець, 12 років, звали Дмитро... На цей час усього в списку загиблих – 21 людина, близько 40 – поранені. Цифри змінювались і змінюються увесь день, на жаль, кількість загиблих зростає. Одночасно з ракетами по Сергіївці були запущені ракети по Затоці. Одразу 12 ракет ударили по Миколаєву – по різних обʼєктах у місті. Це лише за одну ніч і ранок... Мої співчуття всім рідним, близьким усіх, чиї життя були забрані такими ударами. Я особливо вдячний Сполученим Штатам Америки й особисто Байдену за оголошений саме сьогодні новий пакет підтримки для України, який містить дуже потужні системи NASAMS. Зенітний ракетний комплекс, який суттєво посилить нашу протиповітряну оборону. Ми багато працювали заради такого постачання. Загалом цей пакет важить 820 мільйонів доларів і, окрім NASAMS, містить також боєприпаси для артилерії та радари. Не менш активно домовляємось і про іншу нову зброю від партнерів – для Донбасу, для Харківської області, для півдня України це потрібно. Робимо все, щоб зламати перевагу окупантів. Сьогодні з візитом у Києві був Премʼєр-міністр Норвегії. Обговорили з ним подальшу оборонну підтримку України, посилення санкцій проти Росії. Норвегія вже надала нам вагому підтримку, але буде ще додатковий пакет обсягом 1 мільярд євро. Дуже дякуємо. Не забудемо. Сформували спеціальну Групу з питань міжнародних безпекових гарантій для України. Групу очолюють Андерс Фог Расмуссен, екс-Генсекретар НАТО (він сьогодні прибув до Києва), керівник мого Офісу Андрій Єрмак також буде з ним працювати. До складу Групи увійшли впливові діячі з різних демократичних країн світу – Австралії, США, Швеції, Великої Британії, Німеччини, Польщі, Франції, Італії та, звичайно, України. Головне завдання Групи – розробити формат безпекових гарантій для нашої держави, які працюватимуть довгостроково й реально, щоб не було жодних майбутніх агресій. Збільшуємо зовнішньополітичні зв&#x27;язки України з Латинською Америкою. Провів переговори з лідерами Аргентини та Чилі. Інтереси України будуть представлені всюди у світі. Попри війну, попри всі загрози ми не припиняємо наш рух до Євросоюзу. Сьогодні у Верховній Раді я підписав разом зі спікером та нашим Прем&#x27;єр-міністром заяву щодо європейської інтеграції. Ми зафіксували цим документом, що починаємо рухатись від статусу кандидата до повноправного членства. Я вдячний пані Президентці Європейської комісії Урсулі фон дер Ляєн, яка сьогодні у своєму зверненні до Верховної Ради висловила чітку підтримку України. Ми не будемо втрачати час. Я вірю, що Україна зможе так само енергійно здобути членство, як ми здобули кандидатство. Я вдячний усім, хто допомагає сьогодні нашій державі, вдячний усім, хто захищає нашу державу. Слава Україні!</p>
  <div class="source"><a href="https://www.president.gov.ua/news/ssha-ogolosili-novij-paket-pidtrimki-dlya-ukrayini-sho-misti-76205">https://www.president.gov.ua/news/ssha-ogolosili-novij-paket-pidtrimki-dlya-ukrayini-sho-misti-76205</a></div>
</article>


<article>
  <h2>Україна представить у Лугано національний погляд на відбудову; треба створити нову основу для нашого життя – звернення Президента Володимира Зеленського</h2>
  <div class="badges"><span class="chip">UK</span> <span class="chip">2022-07-02</span></div>
  <p>Бажаю здоров’я, шановні українці! Активно готуємося до початку спеціальної конференції в Лугано у Швейцарії. Перший її день – у понеділок. Масштабний міжнародний захід, присвячений відбудові нашої країни. Відбудові в широкому сенсі слова. Треба не просто відновити все, що зруйнували окупанти, а створити нову основу для нашого життя, для України – безпечну, сучасну, зручну, безбар&#x27;єрну. Для цього потрібні колосальні інвестиції – мільярди, нові технології, передовий досвід, нові інституції і, звичайно, реформи. І ось уже в понеділок Україна представить у Лугано національний погляд, як усе це реалізувати. Насправді це найбільший економічний проект нашого часу у Європі та надзвичайні можливості показати себе для кожної держави, для кожної компанії, яких ми запросимо працювати в Україну. Територія 10 областей постраждала від бойових дій після 24 лютого. За цей час вдалося звільнити 1027 міст і селищ, іще 2610 поки перебувають під російською окупацією. І більшість із них потребує відбудови, сотні з них російська армія повністю зруйнувала, їх фактично треба будувати заново. Але, окрім цього, десятки міст в інших областях України зазнали ракетних ударів. Сотні підприємств знищені. Серед них є й складні, дуже небезпечні виробництва – це хімія, це металургія… Звичайно, ми вже почали своїми силами відновлювати нормальне життя у звільнених громадах, на територіях. Але реалізувати такий масштабний проект по всій країні, дати нові стандарти безпеки, нову якість життя можна тільки залучивши міжнародні можливості. Тому конференція в Лугано може стати вагомим кроком для відбудови України. І коли ми реалізуємо цей проект – а я впевнений, що це буде, – його відлік буде вестися, можливо, саме від цього заходу. Хоча належить зробити ще дуже багато для нашої перемоги, і це важкий шлях, бо війна триває. Але вже зараз треба робити все можливе, щоб агресор програв не тільки на полі бою, а ще й історично, концептуально... Щоб кожен у Росії запам’ятав, що Україну не зламати – нічим, ніким і навіть жорстокою війною. Сьогодні російська армія продовжила бити ракетами по наших містах. Тільки станом на вечір було вже шість ракетних ударів. Загалом 12 ракет. По Миколаєву, по Донеччині… Продовжились авіаційні удари. Жорстокі бойові дії тривають по всій лінії фронту, на Донбасі – епіцентр, звичайно, у містах Луганської області. Посилюється ворожа активність на Харківщині. Вдалося вигнати окупантів з Іванівки Херсонської області, продовжуємо тиснути на півдні нашої держави… У багатьох тилових містах зараз відчувається розслабленість, але війна не закінчилась – вона є. На жаль, її жорстокість подекуди тільки наростає, і не можна про неї забувати. Тому обов&#x27;язково допомагайте армії, допомагайте волонтерам, допомагайте всім, хто залишився наодинці в цей час. І постійно використовуйте всі свої контакти за кордоном, всі свої інформаційні можливості, навіть просто соціальні мережі, щоб поширювати правду про війну і про злочини окупантів на нашій землі. І завтра, й протягом нового тижня будуть важливі для України переговори, зустрічі – дипломатичну активність не зменшуємо жодного дня. Очікуємо й нових рішень від партнерів щодо оборонної допомоги нашій державі... Головне – як би складно не було нам сьогодні, маємо пам’ятати про те, що буде завтра. І що завтрашній день повинен принести Україні максимальну користь – кожен і кожна мають робити для цього абсолютно все, що можливо. Дякую всім нашим захисникам, дякую всім нашим захисницям! Ви – молодці! Міцні! Слава Україні!</p>
  <div class="source"><a href="https://www.president.gov.ua/news/ukrayina-predstavit-u-lugano-nacionalnij-poglyad-na-vidbudov-76217">https://www.president.gov.ua/news/ukrayina-predstavit-u-lugano-nacionalnij-poglyad-na-vidbudov-76217</a></div>
</article>


<article>
  <h2>Україна нічого не віддає; ми повернемося завдяки тактиці та нарощуванню постачання сучасної зброї – звернення Президента Володимира Зеленського</h2>
  <div class="badges"><span class="chip">UK</span> <span class="chip">2022-07-03</span></div>
  <p>Українці! Українки! Усі наші захисники, наші захисниці! Сьогодні в нашій державі відзначаються два важливих професійних свята: День Військово-Морських сил України й День зенітних ракетних військ. Я щиро вітаю всіх захисників і захисниць України, які служать у цих військах, вітаю всіх ветеранів флоту, всіх ветеранів-зенітників. Завдяки вашій службі та вашій хоробрості врятовані тисячі життів наших людей. Російські окупанти зазнали дуже значних втрат і на морі, і в небі. Таких втрат у них не було протягом багатьох десятиліть. Іще раз дякую за службу! Головне завдання держави – зробити все, щоб у наших героїв, у наших воїнів з усіх родів військ було все необхідне для захисту держави, щоб була найсучасніша зброя. Це непросто, це вартує багатьох зусиль, це потребує численних переговорів, але ми забезпечимо таке постачання. Україна вийде на рівень, коли буде нівельована вогнева перевага окупантів. Ми не втрачаємо жодного дня – переконуємо партнерів, налагоджуємо нові зв&#x27;язки, використовуємо всі можливості – політичні, дипломатичні, інформаційні... Сьогодні російська армія вкотре жорстоко обстріляла Слов&#x27;янськ, Краматорськ, Харків з реактивної артилерії, із систем «Смерч». Тільки у Слов&#x27;янську у списку загиблих – уже шість людей, близько двадцяти – поранені. Загинула дівчинка, її звали Єва. У серпні цьогоріч їй би виповнилося 10 років... Росія має достатньо «Смерчів», «Ураганів», «Градів», щоб знищувати в Україні місто за містом. Вони зібрали на Донбасі зараз свою найбільшу вогневу потугу. І вони можуть використовувати десятки тисяч артилерійських снарядів щодобово на одній ділянці фронту. Це реальність. Тому ми знищуємо потенціал окупантів – день за днем, прораховано, потужно. І, звичайно, отримані нами системи HIMARS та інша зброя від партнерів відіграють при цьому важливу роль. Не меншу роль відіграє й те, що ми бережемо життя наших воїнів, наших людей. Стіни ми відбудуємо, землю відвоюємо, а людей треба берегти понад усе. І якщо командування нашої армії й забирає людей із певних точок фронту, де ворог має найбільшу вогневу перевагу, – зокрема це стосується й Лисичанська, – це означає тільки одне: що ми повернемося завдяки нашій тактиці, завдяки нарощуванню постачання сучасної зброї. Україна нічого не віддає. А коли хтось там у Москві щось доповідає про Луганську область – хай вони згадають свої доповіді та обіцянки перед 24 лютого, у перші дні цього вторгнення, навесні й зараз. Хай вони реально оцінять, що вони мають за цей час і скільки вони за це заплатили. Бо теперішні їхні доповіді так само підуть прахом, як і тодішні. Поступово ми рухаємося вперед – і на Харківщині, і в Херсонській області, і на морі: Зміїний – гарний приклад цього. Буде день, коли те ж саме скажемо й про Донбас. Сьогодні Київ відвідав Прем’єр-міністр Австралії. Історичний момент. І це дуже важливий візит. Австралія – одна з топових держав, якщо оцінювати рівень її підтримки. Ми вже одержали від неї значну оборонну допомогу. Сьогодні пан Прем’єр-міністр анонсував новий пакет підтримки. Вдячний йому за це. Також Австралія посилить санкції проти Росії. Це – результат нашої постійної активності, яка збільшує вартість для Росії цієї війни. Російська економіка опинилася в найбільшій кризі за останні 50 років. Світ відмовляється від звʼязків з Росією. Слова «обвал», «дефіцит» і «бідність» – це те, що буде описувати російське життя, поки ця держава хоче бути державою-терористом. Вони втратили понад 35 тисяч солдатів убитими, і це ще консервативна оцінка. І заради чого все це? Заради того, щоб божевільні пропагандисти показали десь у своїх ефірах російський або радянський прапор на руїнах... Іншої відповіді просто немає. Для всіх у світі – і, я впевнений, для всіх недурних людей у самій же Росії – зрозуміло, що Україна переможе. Це лише питання часу. Це питання, на жаль, втрат, яких ми зазнаємо, передусім людей. Це питання сучасної зброї, яку ми маємо отримати й обовʼязково отримаємо. Завтра – конференція у Швейцарії, яка присвячена відбудові України. Сьогодні в Києві я зустрівся з президентом Міжнародного олімпійського комітету, і одна з його ініціатив – це скликання спеціальної конференції для збору коштів на відновлення української спортивної інфраструктури... Цих і багатьох інших міжнародних ініціатив просто не було б, якби світ сумнівався в нашій перемозі. Тому треба зосереджено працювати й надалі, боротись і бити окупантів, поки всю нашу країну не повернемо собі. Україна буде вільною. Я вдячний усім, хто захищає державу! Слава Україні!</p>
  <div class="source"><a href="https://www.president.gov.ua/news/ukrayina-nichogo-ne-viddaye-mi-povernemosya-zavdyaki-taktici-76249">https://www.president.gov.ua/news/ukrayina-nichogo-ne-viddaye-mi-povernemosya-zavdyaki-taktici-76249</a></div>
</article>


<article>
  <h2>Росія обрала дорогу війни, Україна бореться на шляху до миру – виступ Президента Володимира Зеленського перед університетською спільнотою Японії </h2>
  <div class="badges"><span class="chip">UK</span> <span class="chip">2022-07-04</span></div>
  <p>Пані та панове! Шановні присутні! Понад чотири місяці ви бачите, чуєте, читаєте новини із заголовками «Війна в Україні». Таке скорочення з часом може викривляти глобальну картину подій і сутність речей, сприйняття всіма того, що відбувається в Україні. Це може підміняти істину. Це війна в Україні, яку розпочала Російська Федерація, яку продовжує Російська Федерація і яку Російська Федерація не хоче припиняти. Україна ж боронить власну землю, свій суверенітет, свою територію. Україна воює за мир. Ось такий жорстокий парадокс ХХІ століття, а для нас це – реалії. Ми не можемо скласти зброю, бо інакше ми зникнемо. Як держава, як народ, просто як люди. Росія обрала дорогу війни, Україна бореться на шляху до миру. Росія стріляє на знищення, Україна – для виживання. Війна – національна ідея Російської Федерації. Національна ідея України – мир. І сьогодні я хочу поговорити з вами саме про це, саме про мир, а не про війну. Для вас, японської молоді, війна – це щось із книжок, із кіно, комп&#x27;ютерних ігор. Для вас норма, що японські солдати зараз не гинуть, захищаючи власну землю, не вбивають і не зазіхають на інші землі. Озирніться навкруги. Те, що здається вам таким простим і звичним, насправді – величезне благо. Небо без ракет і бомб, домівки та будівлі – не зруйновані й не розбиті і близькі люди, і просто всі ваші співгромадяни – не поранені й живі. Все це – величезне благо. І навіть більше. Для нас сьогодні все це – диво. Зі зброєю в руках ми захищаємо себе, щоб це диво знову стало для нас реальністю. Такою простою й природною для людської цивілізації. Нормальним станом речей для нормального суспільства і нормальної країни. Це не щось неймовірне, фантастичне чи надприродне. Це просто мир. І саме це боронить сьогодні Україна. І саме це для нас – причина боротьби й мета перемоги. Саме це – мир. Заради майбутнього. Для цього нам усім слід знайти відповіді на низку запитань. Яким буде наш світ? У ньому буде домінувати право сили чи сила права? Світ, у якому свобода, справедливість, права людини – це найвищі цінності? Або ж світ, у якому ці цінності нічого не важать? Яким буде майбутнє ООН та інших міжнародних організацій – вони залишатимуться забюрократизованими інституціями із закритим «клубом обраних» на кшталт Ради Безпеки, неспроможними притягнути агресора до відповідальності? Чи все ж таки будуть переформатовані у функціональні інституції, здатні запобігати війнам, голоду, ефективно боротися зі змінами клімату? І, нарешті, якою має бути відповідь світу на погрози диктаторів із «ядерною палицею»? Як нам відбудувати міста з нуля, щоб вони були новоконцептуальними з погляду простоти, екологічності, енергетичної ефективності? Чи можемо використати японський досвід розвитку залізничного сполучення? Як позбутися енергетичної залежності? Що можемо зробити для глобальної продовольчої безпеки? Як побудувати безпечний кіберпростір? Які нові технології поставити на службу нашим громадянам? Яким чином зробити життя людей комфортнішим? Пані та панове! Шановні професори, шановне студентство! Головна мета України – це мир. Мир, який є для вас звичним. Який був звичним і для нас, але все змінилось у 2014 році, коли Росія анексувала Крим і почала бойові дії на сході України. І 24 лютого 2022 року, коли, окрім сходу, агресія РФ поширилася на південь, північ, центр, захід, коли повномасштабна війна, немов цунамі, накрила всю Україну. Мир. Те, що було нормою, а стало спогадом. Те, що для вас є нормою і залишається сьогоденням. І те, що, я вірю, для нас із вами буде майбутнім. Цінуйте мир! Бережіть головне благо, яке дає вам усі інші блага – можливість навчатися, розвиватись, творити й жити! Бережіть мир, захищайте мир, не зраджуйте мир. Ви здатні на дуже багато задля настання й панування миру. Є тільки один час, коли ми всі можемо служити миру в усьому світі. І цей час – зараз! Дякую! Слава Україні!</p>
  <div class="source"><a href="https://www.president.gov.ua/news/rosiya-obrala-dorogu-vijni-ukrayina-boretsya-na-shlyahu-do-m-76253">https://www.president.gov.ua/news/rosiya-obrala-dorogu-vijni-ukrayina-boretsya-na-shlyahu-do-m-76253</a></div>
</article>


<article>
  <h2>Відбудова України буде найбільшим внеском у підтримку глобального миру – промова Президента на Міжнародній конференції з питань відновлення України в Лугано</h2>
  <div class="badges"><span class="chip">UK</span> <span class="chip">2022-07-04</span></div>
  <p>Шановний пане Президенте Кассіс! Шановна пані Президентко фон дер Ляєн! Шановний пане Прем’єр-міністре Фіало! Шановні учасники конференції! Пані та панове! Передусім хочу подякувати пану Президенту Швейцарії та його команді й усім, хто брав участь в організації нашої конференції. Саме ця конференція та її рішення можуть стати першим великим кроком до історичної перемоги демократичного світу. Війна Росії проти України – це не просто намагання захопити нашу землю й знищити наші державні інституції, зламати нашу незалежність. Це набагато ширше – світоглядне – протистояння. Антидемократична та антиєвропейська система, яка побудована в Росії, намагається довести, що вона нібито сильніша, ніж усі ми – і Україна, і Європа, і демократичний світ. Вона намагається довести, що Європа нібито слабка й нібито не здатна захищати свої цінності. Такий світоглядний мотив простежується в усіх діях російської держави як щодо України, так і щодо всіх вас. І всі створені Росією кризи – інфляційна, продовольча, енергетична, міграційна, контури якої вже є, – це саме світоглядне, ідеологічне випробування. Але все ж найбільш жорстокий його прояв – це агресія Росії проти нашої держави, проти нас – перших, кого вона хоче повернути до своєї зони контролю у Європі. Погляньте, що робить Росія, руйнуючи Україну. Росія знищує простір усього, що має значення для нас і для будь-якого вільного людського життя. За чотири місяці повномасштабного вторгнення в Україні знищено 2102 освітні обʼєкти. Це школи, це університети, дитячі садочки... Коли російська армія застосовує артилерію проти дитячого садочка або скидає бомби на школу, вона ж руйнує не просто стіни й не просто будівлі. Це свідоме знищення освітнього простору – простору, у якому відбувається соціалізація дітей, у якому люди вчаться бути людьми. Усі наші суспільства тільки оправилися після пандемії ковіду, коли довгий час навчання було дистанційним. Тільки-но все почало відновлюватися, тільки-но діти могли опинитись у звичному просторі спілкування, просторі друзів, навчання, як прийшла Росія і своїми ударами намагається сказати, що у нас взагалі не буде цього простору – нашої освіти. Навіщо Росії обстріли лікарень? Як взагалі вони можуть віддавати наказ на авіаційний удар по шпиталю або пологовому будинку? Це маніфестація Росії, що вона нібито здатна знищити саму можливість цивілізації для України – базову гуманність, яка є в кожній нормальній країні. Росія показує, що навіть лікувати, навіть народжувати дітей українці не зможуть. 799 об&#x27;єктів медичної інфраструктури знищено з 24 лютого до кінця червня. У якій іще країні, у якій ще війні за такий короткий строк було знищено стільки медичних об&#x27;єктів? Це все – свідома тактика Росії, не просто обстріли, а ставка саме в ідеологічному протистоянні. Держава-терорист сподівається, що такі руйнування стануть доказом нібито неспроможності демократичної системи і європейського вибору нашого народу дати людям не те що нормальне, а взагалі життя. Погляньте на системне знищення російською армією житлових кварталів наших міст і постійний ракетний терор. Навіщо вони це роблять? Це ж не суто військова тактика... Кожна людина має простір свого дому. І це не тільки окрема квартира чи будинок, це частина міста чи сільської місцевості, де людина спілкується, працює, бачиться з друзями, кохає, виховує дітей, їздить до батьків. Саме для того російські окупанти розстрілюють із танків житлові будинки або накривають міські квартали артилерією, саме для того вони направляють ракети на будинки, щоб знищити увесь цей простір життя, щоб убити в людях відчуття дому. Понад 12 мільйонів українців були вимушені стати переселенцями через цю війну. А скільки з них все ж таки повернуться додому, навіть якщо матимуть, куди повернутися саме там, де жили раніше? Після такої жорстокої війни й таких варварських російських ударів для багатьох людей буде дуже складно знову віднайти це відчуття – відчуття справжнього дому. Агресія Росії все ще триває, а вже близько 80 тисяч обʼєктів зруйновані. Це десятки мільйонів квадратних метрів площі... І коли ми бачимо такі втрати, ми повинні бачити не просто зламані стіни й не просто розбиту цеглу, не просто випалені коридори чи кімнати, а мільйони людських доль, які ніколи не будуть такими, як вони були раніше. Ми повинні бачити мрії, яких більше немає. Кохання, яке стало неможливим. Ми повинні бачити дітей, які могли б жити таким же життям, як у кожного й кожної з вас, але тепер їхнє життя зруйноване. Багатьох українських дітей Росія позбавила не просто дому чи друзів, а зробила сиротами, вбила їхніх братів, сестер... Прагнення Росії в тому, щоб зробити такі руїни й такі втрати нібито «візією» демократії та Європи. Цією агресією Росія хоче довести, що нібито їй підвладна не просто територія, а життя як таке, і що нібито вона може вирішувати за всіх, чи буде у них життя взагалі. Тому ця війна не просто наша, не просто локальна – десь на сході Європи. Ні. Це напад Росії на все, що є цінністю для нас із вами. Тому й відбудова України – це не локальний проект, не проект одного народу, а спільне завдання всього демократичного світу – усіх країн, які можуть сказати про себе: ми цивілізовані. Відбудувати Україну – це відновити принципи життя, відновити простір життя, відновити те, що робить людей людьми. Звичайно, це означає будівництво, масштабне будівництво. Звичайно, це означає велике фінансування й колосальні інвестиції. Звичайно, це означає абсолютно новий рівень безпеки по всій нашій країні, якій і надалі жити поруч із Росією. Але це означає також і новий технологічний рівень. Це означає також можливість наших із вами країн, наших із вами компаній, наших із вами фахівців показати, чому свобода могутніша, ніж будь-яка тиранія. Ще навесні ми почали пропонувати нашим партнерам приєднатися до проекту відбудови України. Вже тоді було очевидно, що це буде найбільший проект нашого часу – економічний, технологічний, соціальний, а головне – світоглядний. І я вдячний країнам, які позитивно сприйняли наші пропозиції взяти шефство над регіонами, містами чи галузями, які постраждали від війни. Зокрема, вдячний Данії за готовність стати шефом при відбудові нашого міста Миколаєва. Вдячний Британії за інтерес до відбудови Київської області. І так само я запрошую всі країни цивілізованого світу, амбітні компанії та фахівців приєднатися до наших зусиль. Окрім усього іншого, це дасть змогу створити мільйони нових звʼязків у демократичному світі, у Європі, між нашими країнами. Кожне місто, кожна громада, кожна галузь, яка буде відбудована, матиме історичне свідчення про те, хто цьому допомагав. Лише уявіть: це не просто прапори країни-партнера на в’їзді у місто, а вплетеність у нову тканину життя в Україні, традицій і надбання всіх тих, хто працював над відновленням. І, безперечно, я вдячний Європейській комісії за ініціативу створити спеціальну європейську платформу відбудови України. Однак усі ініціативи, плани, амбіції мають бути в єдиній системі, у якій не тільки потреби, а й відчуття українців будуть на першому місці. Тому Україна пропонує свій національний План відбудови, на фундаменті якого можна буде реалізувати кожну ініціативу, кожну ідею, а також повністю раціонально й саме в українських інтересах використовувати кошти, які спрямовуватимуться на відбудову. І серед ключових принципів я б відзначив такі: максимальна безпека, максимальна технологічність, максимальне дотримання екологічних стандартів, максимальне застосування «зелених» технологій, максимальна реалізація принципів безбар&#x27;єрності; максимальна спрямованість на інтереси громад, максимальна прозорість – при плануванні, використанні коштів, відборі проектів. А також – максимальне укорінення проекту відбудови в реальному економічному житті України, щоб реалізувати все це і щоб результати відбудови працювали довгостроково, а отже – це створення робочих місць і нових виробництв в Україні, локалізація вашого бізнесу, ваших бізнес-процесів в Україні. Звичайно, ідеться не лише про відновлення матерії життя, а й про інституційний розвиток. Наша держава стала кандидатом на вступ у Європейський Союз. Рух до набуття повноправного членства передбачає реформи. Але й відбудова України передбачає реформи. Ми маємо ще посилити наші інституції, ми маємо ще оновлювати стандарти життя. Наша мета в тому, щоб Україна стала не лише найбільш вільною країною у Європі і найбільш зручною для життя й бізнесу, а й щоб ми найшвидше з усіх, хто рухався в Європейський Союз, виконали політичну частину роботи. Ми можемо це зробити – так само, як ми вже зробили найбільшу реформу для країн європейської спільноти. І це, я вважаю, найголовніша реформа, і ми її вже реалізували. Реформа міцності Європейського Союзу, це фактично реформа ЄС. Європейський Союз по-справжньому об&#x27;єднаний – міцно об’єднаний тепер завдяки нам, завдяки Україні. Завдяки цій нашій реформі ми актуалізували кожну з базових цінностей Європи. Так само й підтримка нашої держави з боку країн НАТО означає, що ми максимально обʼєднали Альянс. Такої обʼєднаності Альянсу не було десятки років. І відбудова України стане для нас усіх такою ж великою реформою, бо ми всі разом об&#x27;єднаємо демократичний світ настільки, що кожен побачить: світогляд вільних людей завжди перемагає. Світ побачить, що ніхто й ніколи не зможе досягнути війною своїх цілей. Але зараз я хочу зробити також один важливий саме локальний наголос. Нам потрібно діяти вже в цей час. Значну територію України ми вже звільнили – це понад тисячу населених пунктів. Для значної території зберігаються виклики – авжеж, економічні, енергетичні, соціальні. Відновити шкільне навчання, забезпечити медицину для людей, дати переселенцям житло, гарантувати українцям роботу, захистити енергетику – це все важливо саме зараз, а особливо – напередодні зими. Тому Україна представляє два рівні дій: стратегічний – і це означає відновлення всієї країни, а також тактичний. Нам потрібна ця тактична допомога. Це означає необхідність уже зараз швидко відновлювати все те, що можна відновити. Пані та панове! Поки зберігаються руїни, зберігається й війна. Поки агресор може сподіватися, що саму основу життя він знищить, довготривалого миру не буде. Ось чому відбудова України буде найбільшим внеском у підтримання глобального миру з усіх, які тільки можливі. Ми можемо довести, що демократичний світ сильніший, Європа – могутніша, що наші цінності неможливо зруйнувати. І ми це обов&#x27;язково зробимо! Я дуже дякую за увагу! Запрошую вас усіх у нашу прекрасну державу, найкращу у світі – в Україну, щоб працювати разом з нами. Слава Україні!</p>
  <div class="source"><a href="https://www.president.gov.ua/news/vidbudova-ukrayini-bude-najbilshim-vneskom-u-pidtrimku-globa-76261">https://www.president.gov.ua/news/vidbudova-ukrayini-bude-najbilshim-vneskom-u-pidtrimku-globa-76261</a></div>
</article>


<article>
  <h2>Відбудова України – це не тільки про те, що треба зробити після перемоги, а й про те, що маємо робити зараз разом з партнерами – звернення Президента Володимира Зеленського</h2>
  <div class="badges"><span class="chip">UK</span> <span class="chip">2022-07-04</span></div>
  <p>Бажаю здоровʼя, шановні українці! Сьогодні був довгий і дуже важливий день нашої зовнішньополітичної активності. Відкрилася конференція в Лугано у Швейцарії, яка присвячена відбудові України. Одразу хочу зазначити, що, коли говорять про відбудову, часто некоректно розставляють акценти. Це ж не тільки про те, що маємо зробити після нашої перемоги або в наступні роки, а й те, що потрібно робити вже просто зараз. Українські сили звільнили від окупантів понад тисячу населених пунктів, щотижня додаються нові. Зараз, наприклад, – на півдні нашої держави. Всі вони зазнали масштабних руйнувань. А ще це означає потребу в колосальних коштах на відновлення інфраструктури, на повернення медицини й соціальних послуг, на відновлення нормального економічного життя. Одних лише зруйнованих будинків у звільнених районах – десятки тисяч. А ще потрібно готувати школи, готувати університети до нового навчального року на всій вільній території країни й у нових умовах постійної загрози, зокрема ракетних ударів... Треба вже готуватися до зими й зробити все, щоб ми пройшли цю зиму спокійно з погляду енергетики попри будь-які загрози, які створює щоденно Росія. Значна частина економіки знищена бойовими діями та російськими ударами, тисячі підприємств не працюють. А це означає високу потребу в робочих місцях, у забезпеченні соціальних виплат попри зниження податкових надходжень. Тому відбудова України – це не тільки про те, що треба зробити потім, після нашої перемоги, але й про те, що треба робити в цей час. І ми маємо робити це разом з нашими партнерами, з усім демократичним світом. Робити вже зараз. Сьогодні в Києві з візитом була Премʼєр-міністр Швеції пані Андерссон. Головні теми – це оборонна підтримка – отримаємо новий посилений пакет – вдячні. А також нові санкції проти Росії й нові можливості для України, зокрема в питаннях переробки відходів. У нашій країні дуже довгий час нехтували цією темою, а це ж не просто про те, що робити зі сміттям. Це про безпеку, про якість життя. Нам потрібно мінімум 25 нових і сучасних технологічно передових заводів з переробки відходів. Вони здатні забезпечити і енергією, і вторинною сировиною, і нарешті розв&#x27;язанням застарілої проблеми сміттєзвалищ і полігонів відходів, нездатності багатьох громад знайти рішення для відходів. І якщо декому здається, що це не на часі, то я хочу сказати, що відбудова нашої держави – це не просто відновлення стін, які в нас були і які були зруйновані обстрілами. Україна має стати найбільш вільною, найбільш сучасною і найбільш безпечною країною Європи – в усіх сенсах слова, зокрема і в тому, що стосується стану нашого довкілля. Впевнений, ми це зробимо. Сьогодні 4 липня – головне свято Сполучених Штатів Америки, День незалежності. І я хочу привітати Президента Байдена, американський народ і всіх наших друзів у Сполучених Штатах. Хочу дещо процитувати. «Ми вважаємо за самоочевидні істини, що всіх людей створено рівними; що Творець обдарував їх певними невідбірними правами, до яких належать життя, свобода й прагнення щастя; що уряди встановлюються між людьми на те, щоб забезпечувати ці права, а влада урядів походить зі згоди тих, ким вони управляють», – так сказано в Декларації незалежності Сполучених Штатів. І погодьтеся, що українці неодноразово у своїй історії демонстрували, що в нас – схожі принципи. Достатньо поглянути на українські Майдани або на нашу завзятість у захисті свободи. Ще раз вітаю з Днем незалежності. Дякую за допомогу! Сьогодні ж привітав українських поліцейських з Днем Національної поліції. Вручив нагороди. Саме на якості їхньої роботи базується правопорядок. Звичайно, потрібно зробити ще чимало для того, щоб українська поліція повністю відповідала вимогам сучасності. Але памʼятайте про героїв-поліцейських, які воюють на передовій. Про тих, хто забезпечує розмінування. Хто допомагає жертвам обстрілів. Хто проводить евакуацію. Хто доправляє гуманітарну допомогу. І хто забезпечує всім нам захист від злочинності. Ситуація на передовій за добу не зазнала суттєвих змін. Ворог продовжує тероризувати прикордонні райони Сумської області, місто Харків і райони області, Донбас. Збройні Сили України відповідають, тиснуть і день за днем знищують наступальний потенціал окупантів. Нам потрібно переломити їх. Це важке завдання, це потребує часу й надлюдських зусиль. Але у нас немає альтернативи – це про нашу незалежність, про наше майбутнє, про долю всього українського народу. Дякую всім, хто захищає нашу державу! Слава Україні!</p>
  <div class="source"><a href="https://www.president.gov.ua/news/vidbudova-ukrayini-ce-ne-tilki-pro-te-sho-treba-zrobiti-pisl-76289">https://www.president.gov.ua/news/vidbudova-ukrayini-ce-ne-tilki-pro-te-sho-treba-zrobiti-pisl-76289</a></div>
</article>


<article>
  <h2>Виступ Президента України на відкритті 26-го урядового круглого столу The Economist</h2>
  <div class="badges"><span class="chip">UK</span> <span class="chip">2022-07-05</span></div>
  <p>Шановні пані президентки! Пані та панове! Вдячний за запрошення взяти участь у цьому круглому столі. Зараз, якщо в будь-який день поглянути на новини про життя наших суспільств, ми побачимо, що в них домінують два поняття – «війна» і «криза». Повномасштабна війна проти нашої держави й гібридна війна проти об&#x27;єднаної Європи. А якщо говорити про кризи, то це передусім криза вартості життя, яка відображається у надзвичайному зростанні цін. Енергетична криза. Продовольча криза. Міграційна. Саме так життя виглядає сьогодні. І це ми ще не бачимо тих можливих війн або криз, які Росія здатна підготувати на найближчі роки для багатьох держав. Чи вірогідно, що керівництво Росії планує нове вторгнення на територію іншого сусіда? Ніхто не може цього виключати. Чи може Росія створити нам усім у Європі іще якусь кризу? Так. Достатньо поглянути на російські ракети, які пролітають над енергоблоками атомних станцій в Україні. Поглянути й зрозуміти: навіть гарантованої радіаційної безпеки у нас із вами зараз немає. А як все це сталося? У відповідь можна також навести два поняття: «сіра зона» і «запевнення». Протягом десятиліть у Європі відчувався дефіцит безпеки. Частина Європи – на сході континенту, а також на Балканах – перебувала поза будь-якою дієвою архітектурою безпеки. Можна пояснювати це як завгодно, але наявність таких «сірих» зон з погляду Москви виглядала як спокуса. І будь-яку сіру зону – чи то географічну, чи то політичну, чи то економічну – керівництво Росії розглядає як простір своїх можливостей – антидемократичних, антиправових, антиєвропейських. Фактично було так, що безпека частини Європи трималася лише на «запевненнях». Можна пригадати різні «запевнення»: ті, що містились у Будапештському меморандумі, ті, що звучали з вуст європейських лідерів, які говорили, що бізнес і діалог з Росією нібито утримають її від агресії. Або ті, що звучали від російського керівництва, яке стверджувало, що нібито відмовилося від загарбницької політики. Це все зруйновано. І не 24 лютого цього року, а ще у 2014 році, коли Росія окупувала український півострів Крим. А що є зараз? Знову – два поняття. «Більше об&#x27;єднання» і «гарантії безпеки». Саме більшим об&#x27;єднанням у Європі і дієвими гарантіями безпеки можна відповісти на ті загрози, які зараз дестабілізують континент. Майбутнє Європи – спокійне й мирне – просто неможливе без цього. Нам потрібне таке об&#x27;єднання у Європі, яке стане історично найбільшим. Звичайно, вже багато зроблено для цього. Але ще далеко не все. Наприклад, саме як війну треба розглядати те, що відбувається на енергоринку Європи саме зараз. Росія своєю грою з газом робить усе, щоб інфляція тільки розкручувалась і щоб Європа цієї зими пережила найбільшу кризу в історії. Проте водночас ми бачимо, як грецькі компанії забезпечують чи не найбільший танкерний флот для транспортування російської нафти. Ще раз: це відбувається саме тоді, коли інший російський енергоресурс використовується як зброя проти Європи й проти сімейного бюджету кожного європейця. Впевнений, це не відповідає інтересам ані Європи, ані Греції, ані України. Це лише один приклад того, коли об&#x27;єднання має стати іще більшим. Більшим, щоб Росія була змушена шукати мирні рішення, зокрема і в тих гібридних війнах, які вона веде. А якщо згадати російську банківську систему, то хіба вона вже відрізана від світового фінансового ринку? Ні. Зв&#x27;язки досі зберігаються. А отже, зберігається й надія у Москві на те, що далі якось вдасться обдурити демократичний світ, якось вдасться зламати спротив, зокрема і європейських країн. Бо якщо у чомусь пішли на поступки, то чому не підуть на поступки в іншому? Таке питання. Наведу й приклад того, як більше об&#x27;єднання дає дуже практичний і дуже конкретний результат для всіх. Завдяки нещодавньому приєднанню України до спільної європейської енергетичної системи країни Євросоюзу тепер можуть отримувати нашу електрику. А це дає змогу замістити частину російського викопного палива – дуже вагому частину в енергобалансі європейських країн. І не за космічною ціною, а значно дешевше, ніж коштує електрика на європейському ринку. Погляньмо на другий інструмент – на гарантії безпеки. Чи напала б Москва на того, кого точно захищали б? Ми бачимо зараз, що Росія прийняла цю ситуацію і це рішення, що Швеція та Фінляндія приєднуються до НАТО. У Москві кажуть: «Хай вступають». Хоча ще нещодавно з Росії звучало, що Альянс має повернутися на рубежі 1997 року. Це свідчить на користь того, що колективні гарантії безпеки працюють. Так, Україна не в НАТО. І коли ми зверталися, щоб почати рух до членства, отримали негативну відповідь навіть на прохання про План дій щодо членства. Але це не привід для нас зупинятися. Ми потребуємо такої системи гарантій безпеки, такого безпекового простору, який зможе бути дієвим навіть в умовах, коли ми не в Альянсі. Головна мета – щоб не було сірої безпекової зони. Ми не в НАТО, але ми на цьому шляху. І має бути визначеність – і визначеність зараз. Що робити, щоб не допустити агресії? Що робити, щоб негайно припинити агресію, яка розпочалася? Ми хочемо дати на це відповіді і зараз опрацьовуємо їх із нашими партнерами, з тими державами, які, власне, і зможуть стати гарантами. Якби така система була зараз, то не було б цієї війни. Якби Україна гарантовано одержала підтримку зброєю, санкціями проти агресора, негайною ізоляцією агресора, конфіскацією активів агресора і всіх повʼязаних з ним суб&#x27;єктів, то зараз Україна не була б жертвою найстрашнішої війни у Європі. Найстрашнішої з часів Другої світової. Усього цього жаху не було б. І ми маємо зробити все, щоб він більше ніколи не повторився. Це головне завдання. Пані та панове! Ми робимо все, щоб більше ніколи не було жодної «сірої» зони, у якій могла б опинитися Україна. Ми стали кандидатом на вступ в Європейський Союз і зробимо все для інтеграції за всіма напрямами, які тільки можливі. Ми вдячні всім країнам Європи, які нас підтримали на цьому шляху. Ми дякуємо Греції. Ми створимо систему гарантій безпеки, яка захистить Україну, поки ми не в НАТО. У чому наш принцип? Росія розглядає територію саме нашої держави як плацдарм для захоплення інших європейських країн. А отже, дати безпеку Україні – це дати довгострокову безпеку усій Європі. Але це стосується не тільки нашої держави. Зараз Європа об&#x27;єднана настільки, наскільки не була об&#x27;єднаною багато десятиліть. Іще років п&#x27;ять тому взагалі неможливо було уявити, що Європа досягне такого об&#x27;єднання, а багато дискусій на таких майданчиках, як ваш, велися про те, як далеко зайде розділеність Європи. Розділеність, а не обʼєднаність. Україна, я вважаю, це виправила. І ми маємо працювати над іще більшою обʼєднаністю. Європа – це субʼєкт, глобальний субʼєкт. Так має бути. І так може бути лише з Україною. Європа має стати повністю незалежною, зокрема від Росії, від її здатності тиснути на вас усіх чи на кожного окремо. Чи реально це? Я впевнений – так, це реально. І коли це стане реальним, ви зможете сказати, що більше ніколи не повториться те, що Європа переживає зараз. Криза вартості життя чи загроза міграційної кризи, яка стане наслідком продовольчої, – все це наслідки тих залежностей, які ще зберігалися у Європи й загалом демократичного світу від Росії. Можна по-різному на це дивитися. Можна згадувати різні чинники, які вплинули на це. Але якби не було того, хто все це погіршує, то не було б і такої гостроти цих криз, яка робить їх катастрофічними. Ми можемо все це подолати. Об&#x27;єднанням. Посиленням колективної безпеки. Безумовною принциповістю, без якої неможливе ніщо – ні об&#x27;єднання, ні безпека. Дякую за увагу! Слава Україні!</p>
  <div class="source"><a href="https://www.president.gov.ua/news/vistup-prezidenta-ukrayini-na-vidkritti-26-go-uryadovogo-kru-76293">https://www.president.gov.ua/news/vistup-prezidenta-ukrayini-na-vidkritti-26-go-uryadovogo-kru-76293</a></div>
</article>


<article>
  <h2>Завдання-максимум для нашої держави – вже цього року дати українцям базовий захист від ракетних ударів – звернення Президента України</h2>
  <div class="badges"><span class="chip">UK</span> <span class="chip">2022-07-05</span></div>
  <p>Українці! Українки! Всі наші захисники й захисниці! Вночі 5 липня майже по всій території нашої держави була оголошена повітряна тривога. До цього в столиці та в деяких областях тривоги не було вже певний час, і дехто почувався навіть особливо тривожно через таку незвичну тишу. Щось додумував, чогось боявся, шукав якихось пояснень, ніби окупанти до чогось готуються... Насправді не варто себе накручувати. Не варто шукати логіки в діях терористів. Російська армія не робить жодних пауз. У неї одне завдання – забрати життя в народу, залякати людей, щоб навіть кілька днів без повітряної тривоги вже відчувалися як частина терору. І от сьогодні ввечері Київ і знову майже вся Україна – з повітряною тривогою. На цю годину є удари по Хмельниччині: жертви, поранені – зараз уточнюються. Наше з вами завдання – триматися, берегти себе, зокрема берегти свої емоції, максимально допомагати обороні країни, захищати державу, скільки буде потрібно для нашої перемоги. Окупанти знову били по Сумщині, по Миколаєву й області, по Дніпропетровщині. Частину ракет вдалося збити нашим протиповітряним силам. І ми жодного дня не скорочували й не будемо скорочувати нашу дипломатичну активність, щоб отримати для України сучасні й достатні протиракетні системи. Це завдання-максимум для нашої держави – вже цього року дати базову безпеку для українців, базовий захист від ракетних ударів. Але виконання цього завдання залежить не лише від нас, а й від розуміння партнерами наших фундаментальних потреб. Говорив сьогодні з Премʼєр-міністром Британії Борисом Джонсоном. Подякував йому за розширення безпекової допомоги нашій державі ще на сто мільйонів фунтів – це на додачу до пакету оборонної підтримки на мільярд фунтів, про який було оголошено нещодавно. Це дуже відчутна допомога для нас. Обговорили також з Борисом систему гарантій безпеки для України, яку ми розробляємо, яка має працювати довгостроково для наших людей. Взяв участь разом з президентками Молдови й Греції у форматі спеціальної конференції видання The Economist. Це вже 26-й такий щорічний захід, і цьогоріч на ньому «Україна» й «безпека», звичайно, були головними словами. Для чого нам це потрібно? Наша держава потребує вже зараз визначеності з безпековим простором. Ми працюємо дуже активно над тим, щоб усі наші партнери і у Європі, і на інших континентах розуміли наше бачення безпекових гарантій. Сьогодні ж підбивали підсумки двох місяців роботи державної благодійної платформи United24. За цей час завдяки участі людей із десятків країн вдалося зібрати на потреби України понад два мільярди гривень. Це не тільки допомога нашим оборонцям, а й внески на розмінування, на гуманітарні потреби. Я особисто подякував за приєднання до роботи United24 як амбасадора Лієву Шрайберу, дуже відомому актору. Він – співзасновник доброчинної організації BlueCheck, яка профінансувала програми з психологічної підтримки та евакуації понад двадцяти тисяч дітей-сиріт з інтернатів та дитячих будинків Харківської, Дніпропетровської, Чернігівської, Одеської областей. Організація Лієва допомагає й родинам переселенців у Львові. Тепер він разом з Андрієм Шевченком, з Еліною Світоліною працюватиме на гуманітарному напрямку. І ще одне – дуже важливе. Сьогодні в суспільстві було багато суперечок щодо рішення Генштабу Збройних Сил України про затвердження порядку отримання якихось дозволів для військовозобов’язаних, призовників і резервістів. Я бачу, що є різні оцінки такого рішення, є нерозуміння й навіть обурення в суспільстві. Я доручив міністру оборони, начальнику Генерального штабу, Головнокомандувачу Збройних Сил доповісти мені всі деталі під час завтрашнього чергового засідання Ставки Верховного Головнокомандувача – одним з пунктів порядку денного. Я обіцяю народу розібратися з цим. І прошу надалі Генеральний штаб не ухвалювати без мене подібних рішень. Слава Україні!</p>
  <div class="source"><a href="https://www.president.gov.ua/news/zavdannya-maksimum-dlya-nashoyi-derzhavi-vzhe-cogo-roku-dati-76305">https://www.president.gov.ua/news/zavdannya-maksimum-dlya-nashoyi-derzhavi-vzhe-cogo-roku-dati-76305</a></div>
</article>


<article>
  <h2>Дуже потужно запрацювала артилерія від наших західних партнерів, тож втрати окупантів тільки зростатимуть ­­­­– звернення Президента України</h2>
  <div class="badges"><span class="chip">UK</span> <span class="chip">2022-07-06</span></div>
  <p>Українці! Українки! Усі наші захисники й захисниці! Сьогодні в Харкові російським ракетним ударом був зруйнований педагогічний університет – головний корпус, лекторії, університетський музей, наукова бібліотека. Це з точністю до 100% характеризує російське вторгнення. Якщо давати визначення тому, що таке варварство, цей удар підходить найбільше. Тільки ворог цивілізованості й людяності може робити такі речі – бити ракетами по університету, по педагогічному університету. Пошкоджено цим ударом уже другий об’єкт, присвячений Григорію Сковороді, – пам’ятник, що був на площі перед університетом. Його завалило уламками, але все ж пам’ятник не розбитий. А от музей Сковороди, розташований на Харківщині, ще у травні згорів після російського обстрілу. Втім, перефразовуючи найвідоміші слова Сковороди, хоч би як окупанти намагалися нас зловити, їм нас не спіймати. Ми обов’язково вистоїмо. І все відновимо. Нарешті відчувається, що дуже потужно запрацювала західна артилерія – та зброя, яку ми отримали від наших партнерів. Її точність справді така, як потрібно. Наші оборонці завдають дуже відчутних ударів по складах та інших точках, які важливі для логістики окупантів. І це суттєво знижує наступальний потенціал російської армії. Втрати окупантів з кожним тижнем тільки зростатимуть, як і ускладненість їм постачання. Сьогодні широкому загалу стало відомо, що на півдні нашої країни, в окупованих районах, був закритий доступ до соціальних мереж, месенджерів і YouTube. Російські сили заблокували будь-яку можливість для людей знати правду про те, що відбувається, і про наш потенціал, який ми поступово збільшуємо. Українські сили просуваються наразі на кількох тактичних напрямках, зокрема й на півдні – на Херсонщині, в Запорізькій області. Ми не віддамо нашу землю – уся суверенна територія України буде українською. Люди мають про це знати. Тому, якщо у вас є можливість говорити з людьми на півдні нашої держави – з Херсоном, Генічеськом, Бердянськом, Мелітополем та іншими містами й селами, – поширюйте, будь ласка, там правду. Використовуйте будь-яку можливість, щоб сказати людям в окупованих районах, що ми про них памʼятаємо і за них ми боремося. Боремося за весь наш південь, за весь український Донбас – там зараз найбільш жорстоке протистояння біля Слов’янська й Бахмута. Боремося за Харківщину. Хай окупанти не думають, ніби їхній час на цій землі – довгий, а перевага їхньої артилерії – вічна. Провів засідання Ставки Верховного Головнокомандувача. Як завжди, заслухав доповіді – і від військових, і від розвідки. Спільно визначили напрями дій на найближчий час. Розширюємо зовнішньополітичні напрямки для нашої держави. Вперше в історії українсько-парагвайських відносин провів розмову з Президентом Парагваю. І ми цінуємо підтримку від цієї країни, будемо й надалі посилювати зв’язки в Латинській Америці. Також говорив сьогодні з Президентом Мозамбіку – привітав з обранням його держави до Ради Безпеки ООН і вважаю, що Африка має отримати більше представництва на міжнародних майданчиках і при розв’язанні глобальних питань. Саме африканським країнам зараз чи не найбільше загрожує продовольча криза, яку спровокувала Росія, і маємо зробити все, щоб змусити державу-терориста розблокувати український аграрний експорт. Відбувся візит до Києва Премʼєр-міністра Ірландії – держави, яка нам суттєво допомагає. Ірландія навіть допомагала нам переконувати представників держав-скептиків у Євросоюзі, що Україна заслуговує на кандидатство й подальше членство в ЄС. Крім того, памʼятаємо, що Сенат Ірландії визнав злочини російських окупантів геноцидом українського народу. І цей крок, а також підтримка Ірландією юридичних зусиль для покарання російських воєнних злочинців – це все дуже важливо. Разом з роботою українських правоохоронців допомога партнерів – це саме ті цеглинки, з яких і буде побудовано відновлення справедливості для України. Кожен російський убивця, кат і ґвалтівник, які прийшли на нашу землю, будуть відповідати. І неважливо, скільки часу займе виконання цього завдання. Нікому з окупантів не буде спокою. Я вдячний усім, хто бореться за Україну! Слава Україні!</p>
  <div class="source"><a href="https://www.president.gov.ua/news/duzhe-potuzhno-zapracyuvala-artileriya-vid-nashih-zahidnih-p-76329">https://www.president.gov.ua/news/duzhe-potuzhno-zapracyuvala-artileriya-vid-nashih-zahidnih-p-76329</a></div>
</article>


<article>
  <h2>Що більшою буде зараз оборонна допомога Україні, то швидше закінчиться війна і меншими будуть збитки усіх країн світу – звернення Президента Володимира Зеленського</h2>
  <div class="badges"><span class="chip">UK</span> <span class="chip">2022-07-07</span></div>
  <p>Бажаю здоров’я, шановні українці! Сьогодні головною темою в нашій країні стала британська тема – рішення Бориса Джонсона залишити посаду голови партії та Прем’єр-міністра. Вдень я говорив з ним і подякував за підтримку, яку ми одержали від першого дня російського терору. Передусім це зброя: комплекси протиповітряної оборони – «Стінгери», круті протитанкові системи NLAW, а ще – артилерія, боєприпаси, броньовані машини та багато-багато всього іншого. Вагома політична підтримка, сильні санкції проти Росії, фінансова допомога нашій державі – лише на потреби безпеки й оборони від 24 лютого виділено понад два мільярди фунтів. Роль Британії у захисті свободи – справді глобальна. І хоча це відображення позиції британського суспільства, все ж таки лідерство й харизма керівника держави завжди мають особливе значення. І тим більше в такий час – час повномасштабної антиєвропейської війни Росії, яка розпочала наступ на Європу саме з нашої держави. Тож не дивно, що українці відчувають особисту вдячність Борису. Але все ж не забуваймо, що відносини ми будуємо між державами. Підтримка Великою Британією України не має змінитися, хоч би що відбувалося в лондонських владних колах, – і Борис, і всі наші друзі у Сполученому Королівстві запевнили мене в цьому. Зустрівся сьогодні в Києві з представниками Конгресу США – сенаторами Ліндсі Гремом і Річардом Блюменталем. Вони представляють обидві партії, Республіканську й Демократичну, і обидва дуже принципово підтримують Україну. Саме вони стали авторами резолюції, яка закликає Державний департамент визнати Росію державою – спонсором тероризму. Подякував їм за цю активність і сподіваюся, що вона буде доведена до результату. Поінформував сенаторів про ситуацію на передовій, про те, до чого готуються окупанти. Зокрема, йшлося про Донбас, про південь нашої країни, про Харківську область. Сьогодні російська армія знову вдарила по Краматорську – і знову ракетами. Били окупанти й по Харкову, по містах Донбасу... По кожному з напрямків наші партнери мають точну інформацію щодо наших оборонних потреб. Це стосується протиповітряної оборони, сучасної реактивної артилерії. Що більшою буде оборонна допомога Україні зараз, то швидше війна закінчиться нашою перемогою й меншими будуть збитки усіх країн світу, збитки Сполучених Штатів від російського тиску на демократичні суспільства. Завтра продовжу серію звернень до європейських парламентів – на черзі Словенія. Завтра ж буде й багато внутрішньоукраїнських новин – попереду дуже змістовний день. Після завершення конференції в Лугано, яка була присвячена відбудові України, урядовці вже мають домовленості щодо невідкладної допомоги нашій державі обсягом понад $2 млрд – ці кошти будуть спрямовані на посилення бюджету й підготовку до зими. До речі, вагомою підтримкою і зараз, і протягом опалювального сезону є експорт української електрики в країни Євросоюзу, який вже розпочався. Ціна на електрику на європейському ринку вища, ніж в Україні, і це дасть змогу енергокомпаніям використати зароблені кошти для забезпечення українських споживачів. Причому при незмінних тарифах. Також урядовці активно працюють над логістикою аграрного експорту, заслухав сьогодні щодо цього міністра інфраструктури та міністра аграрної політики. Зробимо все, щоб зберегти доступ до світового ринку попри російську блокаду наших портів. І, звичайно, хочу сьогодні подякувати за завершальний етап боротьби за Зміїний – там встановлено наш національний прапор. Два місяці тривала ця операція. Розвідка, Сили спеціальних операцій, «альфівці» СБУ, прикордонники, артилеристи, Військово-Морські сили, Повітряні сили. І хай тепер кожен російський капітан – чи то корабля, чи то літака – бачить український прапор на Зміїному і знає, що нашу державу не зламати. Дякую всім, хто захищає Україну! Слава Україні!</p>
  <div class="source"><a href="https://www.president.gov.ua/news/sho-bilshoyu-bude-zaraz-oboronna-dopomoga-ukrayini-shvidshe-76357">https://www.president.gov.ua/news/sho-bilshoyu-bude-zaraz-oboronna-dopomoga-ukrayini-shvidshe-76357</a></div>
</article>


<article>
  <h2>Промова Президента України в парламенті Словенії</h2>
  <div class="badges"><span class="chip">UK</span> <span class="chip">2022-07-08</span></div>
  <p>Шановна пані Голово! Шановний пане Президенте! Шановний пане Прем&#x27;єр-міністре! Шановні пані та панове! Народе Словенії! Це честь для мене – звертатися до вас у такому спеціальному форматі. І, до речі, зараз я перебуваю неподалік передової, тож мої слова у цьому зверненні підсилені емоціями та надіями, якими зі мною поділилися наші захисники й захисниці. Я вдячний усім країнам Європейського Союзу, у яких відбулися такі мої звернення. Ми знаємо, що Росія намагалася зірвати їх, намагалася залучити різні свої зв’язки – політичні, дипломатичні, навіть бізнесові. Вони у Москві розуміють, що їм нічого протиставити такій довірі між народами України та Європи і такій комунікаційній активності. Тому вони погрожували європейцям, маніпулювали тими, хто від них залежить. Але ось уже двадцять четвертий парламент із двадцяти семи країн Європейського Союзу! І я хочу привітати вас із цим очевидним свідченням того, що Росія втратила вплив у Євросоюзі. Факт залишається фактом: більшість країн Євросоюзу непідвладна керуванню з Росії. І це – нова політична реальність у Європі, якої ми досягли всі разом – кожна країна, яка виступила на захист нашої спільної свободи. Все, що ми говорили про себе, стало нашими діями на захист себе й нашого демократичного способу життя. Ми не просто насолоджуємося свободою, а зробили її захист ключовою метою нашої антивоєнної коаліції. Ми не просто досягли нової єдності на Європейському континенті, а робимо на її основі нові й сильні безпекові, політичні та економічні кроки. І на черзі ще юридичні кроки, а саме – притягнення до відповідальності російських воєнних злочинців. Головне, проходячи разом це страшне випробування російською війною, ми доводимо, що європейські цінності не залишаються просто згадкою про старі договори й конвенції, не служать формальними критеріями лише на рівні риторики, а є реальною основою життя на континенті тут і зараз. І кожна країна об’єднаної Європи зробила свій внесок у це. Не тільки ті, хто займає велику площу на мапі і хто звик бувати на самітах «великих». Вільна Європа – це результат принциповості всіх, зокрема й тих, хто не має значних військових або економічних ресурсів, щоб протистояти російському тиску, але хто може боротися завдяки своїй чесності й хороброму серцю. Сьогодні я хочу подякувати вам, друзі, хочу подякувати всьому словенському народу за вашу чесність і за ваше хоробре серце. Трохи більш як два тижні тому Європейська Рада підтримала рішення про надання Україні статусу кандидата на вступ у Європейський Союз. І це один із тих сильних політичних кроків на основі нашої нової єдності, який посилює всіх нас на континенті. Я дуже дякую вам – Словенії, – що ви підтримали нас, підтримали наше кандидатство. Ніхто зараз не скаже, скільки часу триватиме наш рух від кандидатства до повноправного членства, але всі ми насправді знаємо, що мрію про мирну, вільну й стабільну Європу не вдасться реалізувати без України у складі Європейського Союзу. І це не просто слова, а ще один факт, який назавжди залишиться фактом. Саме тому Росія почала широкомасштабний наступ на Європу з України, бо у Москві цілком усвідомлюють значення України для європейського проекту. І саме тому Росія неминуче програє, бо Європу не розколоти, не розділити на частинки, як це було раніше. Східний кордон Європи тепер дорівнює східному кордону України, і одного дня – я вірю, що вже невдовзі – саме на нашому східному кордоні стоятимуть позначки «Територія Європейського Союзу». У Москві кажуть, що нібито вони не вороги Європі. Російське керівництво використовує різні пропагандистські тези для свого виправдання. Але погляньмо на їхні дії. По кому вони бʼють? Росія вдарила саме по європейцях газовою кризою – і другий рік поспіль спеціально старається, щоб європейські газові сховища залишилися перед зимою незаповненими. Росія довела газові ціни у Європі до історичного максимуму, свідомо обмежуючи постачання всупереч ринковим правилам. До чого це призвело? Катастрофічна інфляція. Якби не було таких цін на енергоресурси, не було б і таких болісних наслідків для більшості людей у Європі. Росія готує й інший удар – міграцією. Коли російський флот заблокував наші порти, це було свідомим рішенням не просто проти України, а проти усіх у світі, хто залежить від імпорту продовольства. І ви вже бачите наслідки. Але це тільки початок, бо без нашого продовольства не вдасться стабілізувати світовий ринок, врятувати країни Африки й Азії від голоду. Якщо там буде голод, значить, ви побачите на території ЄС нових мігрантів. Мільйони нових мігрантів. Я навів лише деякі приклади з великої палітри антиєвропейських дій Росії. Якби російське керівництво справді прагнуло послабити когось іншого, а не Європу, як вони стверджують, то Москва не била б по гаманцях мешканців навіть тих країн Європи, які до останнього намагалися бути дружніми до Росії, і не намагалась би зламати внутрішню соціальну стабільність європейських держав. Але завдяки співпраці з Україною Європейський Союз може захиститися, зокрема й від таких викликів. Наведу вам іще декілька прикладів. Наша країна приєдналася до єдиної європейської енергосистеми. У нас значний профіцит у виробництві електрики, причому й зараз, коли російські мародери розбирають і вивозять з окупованих районів України сонячні електростанції і своїми діями суттєво обмежили нашу вугільну генерацію. Ми розпочали експорт електрики в Румунію та Словаччину за ціною, яка значно нижча, ніж ціни в ЄС. Ми можемо швидко підвищити експорт у десять і більше разів, і це допоможе замістити українською електрикою суттєву частину європейського імпорту російського газу. Всі європейські сусіди України можуть отримати завдяки нашій електриці нову енергетичну стабільність, а отже, і зниження енергоцін у Європі. Памʼятаймо і про українські газові сховища – найбільш зручні для нашого регіону, великі за обсягом, а отже, здатні посилити європейський газовий ринок і зробити Європейський Союз більш підготовленим до проходження зимових сезонів. Так само і з аграрним виробництвом. Навіть цьогоріч, у час повномасштабної війни, український урожай зернових і олійних сягатиме десятків мільйонів тонн. Наприклад, без української кукурудзи страждає мʼясне виробництво у Європі та світі, а отже – зростають ціни. Без нашої пшениці та соняшникової олії виникає дефіцит у багатьох країнах, а отже – зростають ціни. Іще раз наголошую: Росія спеціально заблокувала наш експорт, щоб погіршити цінову кризу, щоб зробити її катастрофічною, зокрема для європейців. Але разом з нашими партнерами у Євросоюзі – на рівні і Брюсселя, і держав-сусідів – ми створюємо нові маршрути експорту. І що більше буде таких зелених коридорів для українського продовольства через територію ЄС, то швидше ми гарантуємо захист для півдня Європи від нових хвиль міграції, а отже – гарантуємо збереження внутрішньої соціальної стабільності у країнах Євросоюзу. Колосальні можливості відкриваються і від інтеграції нашої країни до цифрового ринку Євросоюзу – світ бізнесу добре знає потенціал українських айтівців. Промислова співпраця з нами, а також спільна реалізація проекту післявоєнної відбудови України може дати всій Європі такий економічний поштовх, який матиме історичну вагу і буде згадуватися так само, як реалізація Плану Маршалла після Другої світової війни. І я запрошую вашу країну, а також словенські компанії та фахівців приєднатися до відновлення України. Обсяг робіт – уже близько трильйона доларів. І, звичайно, безпека. Чи може хтось тепер уявити надійно захищену від агресій Європу без українських героїв? Російська тиранія хоче повернути контроль над усіма країнами, до яких колись могла дотягнутися. І щоб усі столиці від Любляни до Гельсінкі почувалися безпечно, Україна має вистояти, зберегти на сто відсотків свій суверенітет, відновитись після цієї війни та стати довгостроковим гарантом захищеності Європи від російського реваншизму. Щоб пройти до вас, їм треба пройти нас, а отже, кожен у Європі зацікавлений, щоб Україна перемогла й могла бути частиною спільних із європейцями форматів безпеки. Ми не збираємося затягувати час. Україна усвідомила свою силу. Ви усвідомили нашу силу. І це наша історична відповідальність – усіх лідерів, які працюють сьогодні у Європі, – забезпечити максимальну інтеграцію України до Євросоюзу. Ми маємо стати повноправним членом ЄС і завдяки тому, що поділяємо спільні цінності, і заради повної реалізації потенціалу нашої співпраці в багатьох галузях. У вашого письменника Руді Кершевана є дуже влучні слова, які ідеально описують поточну ситуацію: «Ми збагачуємо своє життя не тими речами, які мають ціну, а тими, які мають цінність». Від 24 лютого Європа зосередилася саме на тому, що має цінність, і це дало за кілька місяців прогрес, якого не було десятки років. Європа обʼєднана як ніколи. Європа субʼєктна як ніколи. Європу чекає майбутнє, яке дасть стабільність, як ніколи раніше. Але все це можливо тільки разом з Україною. І я вірю, що коли настане час словенського головування у Європейському Союзі, ми забезпечимо вихід на ще один фундаментальний рівень у наших відносинах – на рівень позитивного результату в переговорах щодо членства України в ЄС. Дякую за увагу! Змагалі бомо скупай! Слава Україні!</p>
  <div class="source"><a href="https://www.president.gov.ua/news/promova-prezidenta-ukrayini-v-parlamenti-sloveniyi-76369">https://www.president.gov.ua/news/promova-prezidenta-ukrayini-v-parlamenti-sloveniyi-76369</a></div>
</article>


<article>
  <h2>Посадовці на місцях повинні робити більше, ніж можливо, щоб у воєнних умовах гарантувати людям нормальний рівень життя – звернення Президента України</h2>
  <div class="badges"><span class="chip">UK</span> <span class="chip">2022-07-08</span></div>
  <p>Бажаю здоров’я, шановні українці! Сьогодні увесь день працював на виїзді – у Дніпрі та в області, у Кривому Розі. Був на передових позиціях нашої оборони на Дніпропетровщині. Заслухав доповіді командирів, подякував від імені всіх українців нашим хлопцям і дівчатам, які тримають область. Вручив «Золоту Зірку» Герою України підполковнику Олегу Грудзевичу – командиру танкового батальйону. Завдяки його особистій хоробрості підрозділ без втрат вийшов з оточення і в бою знищив російську диверсійну групу. Дуже сильна людина, відчувається. Відвідав у Дніпрі знамениту лікарню імені Мечникова, щоб особисто подякувати нашим особливим героям – усім лікарям, медичним сестричкам, які щоденно і з 24 лютого, і з 2014 року рятують наших військових, цивільних після поранень. Вони надзвичайно успішні на своїй передовій і подарували другий день народження, зберегли життя тисячам наших людей. Вручив державні нагороди нашим захисникам, які відновлюються після поранень. Я справді дуже вдячний за всі теплі слова, які почув сьогодні у Дніпрі, почув на передовій. Дякую насамперед вам. Сьогодні звернувся до парламенту Словенії. Кожного дня і за будь-яких обставин на зовнішньополітичному фронті працюємо по максимуму. І, до речі, це було вже 24-те звернення до парламентів країн ЄС і перше, зроблене поблизу передової. Сподіваюся, що й три інші країни ЄС відчують, що ці звернення – не про політику, а про захист нашої свободи – спільної, до речі, – а отже, ми прийдемо до того, що одного дня зможу сказати: усі 27 парламентів Євросоюзу чують боротьбу за свободу краще, ніж будь-які російські маніпуляції. Також провів усі необхідні наради з керівниками Дніпропетровщини в цілому й Криворізького району зокрема – як військовими, так і цивільними. Безпека, економіка, соціальні питання. Посадовці повинні робити не просто все можливе, а значно більше, ніж навіть можливо, щоб і в таких воєнних умовах гарантувати людям нормальний рівень життя. Повертаюся в столицю. Звичайно, хочу сказати ще дві речі. Привітав сьогодні головкома Залужного з днем народження. Побажав йому здоров’я, побажав йому і всім нам найважливішого – перемоги. Дякую за службу! І завтра, 9 липня, а фактично вже після заходу сонця сьогодні мусульманська громада починає відзначати Курбан-Байрам. Це особливе свято, яке вчить жертовності й спрямовує людей на добрі вчинки. Я хочу привітати зараз усіх мусульман України та світу й побажати, щоб панування миру відновилося, а всіляке зло завжди програвало. І що швидше, то краще. Цього особливо очікує кримськотатарський народ, і я вірю, що настане рік, коли будемо вітати одне одного у вільному Криму. Курбан байраминиз хайирли вє мубарэк олсун! Вітаю з благословенним святом Курбан-Байрам! Слава Україні!</p>
  <div class="source"><a href="https://www.president.gov.ua/news/posadovci-na-miscyah-povinni-robiti-bilshe-nizh-mozhlivo-sho-76389">https://www.president.gov.ua/news/posadovci-na-miscyah-povinni-robiti-bilshe-nizh-mozhlivo-sho-76389</a></div>
</article>


<article>
  <h2>Зупинити терористичні дії Росії можна тільки сучасною точною й потужною зброєю – звернення Президента України</h2>
  <div class="badges"><span class="chip">UK</span> <span class="chip">2022-07-09</span></div>
  <p>Бажаю здоров’я, шановні українці! Короткий звіт про події дня – вже 136-го дня нашої оборони. Провів сьогодні зустріч з головою Сенату Франції Жераром Ларше та делегацією сенаторів після виступу пана Ларше у Верховній Раді України. Вдячний йому за натхненне й точне звернення. Звернення, у якому він нагадав, зокрема, що фронт тримається, поки тримається тил, а нашим тилом зараз є не тільки вільна частина України, а й 27 країн Європейського Союзу, увесь демократичний світ. Тому вся наша команда, команда України, працює в режимі 24/7, щоб тримати інтереси нашої держави й нашої оборони в центрі уваги кожної країни, яка вже є або може стати частиною нашої антивоєнної коаліції. Пан Ларше сказав і іншу важливу річ: із кожним ударом по Україні, із кожним злочином російських окупантів, із кожним новим містом-мучеником рішучість європейців допомагати Україні стає більш стійкою. Це справді так. Проте держава-терорист цього зовсім не усвідомлює й ніколи не прийме як факт. Тільки за одну цю добу Росія била по Миколаєву, по Харкову, по Кривому Рогу, по громадах Запорізької області… Била саме по житловому сектору – абсолютно свідомо, цілеспрямовано, по звичайних будинках, цивільних об’єктах, по людям. Є жертви – загиблі, поранені. Жодної доби не припиняються жорстокі удари російської артилерії на Донбасі – Слов’янський напрямок, Бахмут, Авдіївка… Реально зупинити такі терористичні дії можна тільки зброєю – сучасною й потужною. Я хочу подякувати Сполученим Штатам Америки за рішення надати Україні новий пакет оборонної допомоги обсягом 400 мільйонів доларів. Додаткові системи HIMARS та інша точна зброя дозволяє робити нам саме антитерористичні кроки, дозволяє зменшувати російські удари їхніми ракетами по нашим живим людям. Провів сьогодні нараду з представниками будівельних компаній – із тими, від кого залежить якість української інфраструктури – наших шляхів постачання. Питання будівництва якісної транспортної мережі – завжди також і питання безпеки. А в умовах повномасштабної війни сильна інфраструктура – один із ключових елементів оборони. Подякував представникам будівельних компаній за їхню роботу, обговорили з ними ключові завдання на найближчий час – це стосується й відбудови нашої країни, і додаткового посилення нашої логістики. Підписав сьогодні укази про звільнення деяких послів України. Це питання ротації – звичайна частина дипломатичної практики. У Чехію, Німеччину, Угорщину, Норвегію та Індію будуть призначені нові представники України. Кандидатури готуються по лінії Міністерства закордонних справ. Вже готуюся до нового тижня – будуть важливі новини, зокрема й від урядовців. Дякую кожному і кожній, хто захищає нашу державу! Слава Україні!</p>
  <div class="source"><a href="https://www.president.gov.ua/news/zupiniti-teroristichni-diyi-rosiyi-mozhna-tilki-suchasnoyu-t-76405">https://www.president.gov.ua/news/zupiniti-teroristichni-diyi-rosiyi-mozhna-tilki-suchasnoyu-t-76405</a></div>
</article>


<article>
  <h2>Втеча окупантів з української землі невідворотна, як і покарання для них, але для цього маємо битися разом – звернення Президента України</h2>
  <div class="badges"><span class="chip">UK</span> <span class="chip">2022-07-10</span></div>
  <p>Українці! Українки! Всі наші захисники й захисниці! Сьогодні увесь день отримую звіти з міста Часів Яр на Донеччині. Там триває рятувальна операція після російського удару по житлових будинках. Зруйновані дві багатоповерхівки. Під завалами десятки людей. Шістьох вдалося врятувати. У списку загиблих – 15 прізвищ, і, на жаль, це не остаточна кількість. Це був ракетний удар. І кожен, хто віддає накази на такі удари, кожен, хто їх здійснює по звичайних наших містах, по житлових районах, вбиває абсолютно свідомо. Після таких ударів убивці не зможуть сказати, що чогось не знали або щось не розуміли… Усі, хто здійснив цей обстріл, інші ракетні удари, усі, хто б’є по наших містах із реактивної артилерії, як на Харківщині, на Запоріжжі, як по Кривому Рогу, як по Сіверську й Вугледару на Донеччині, – усі вони будуть знайдені. Знаєте, нацистських убивць знаходять і судять навіть тоді, коли їм уже виповнилося по 90 чи 100 років. Їх ловлять по всьому світу. Звісно, ми не хочемо чекати так довго. Але я наводжу цей приклад, щоб показати, що покарання – невідворотне для кожного російського вбивці. Для кожного – абсолютно. Так само, як і для нацистів. І хай вони не сподіваються, що їхня держава буде їх захищати. Росія першою ж їх кине, коли зміняться політичні обставини. Від початку цього вторгнення українські правоохоронці роблять усе, що необхідно для фіксації злочинів окупантів і для збору доказів. До цієї роботи залучені наші партнери із багатьох держав. Російський терор давно перетнув ту межу, за якою багатьом у цивілізованому світі стало очевидно, що це питання глобальної безпеки – покарати Росію, державу-терориста, за все зроблене нею проти України й міжнародного правопорядку. У моєму графіку на найближчі тижні саме такі переговори та звернення, які сприятимуть відновленню справедливості, сприятимуть покаранню російських воєнних злочинців. Причому ця активність спрямована не лише на Європу та інші традиційні регіони для роботи української дипломатії. Зробимо все, щоб і в Латинській Америці, і в Азії, і в Африці чули правду про російський терор на нашій землі. На тижні, що минає, багато говорили про нібито «оперативну паузу» в діях окупантів на Донбасі та в інших частинах України. 34 нальоти російської авіації за одну минулу добу – це відповідь усім тим, хто придумав цю «паузу». Українська армія тримається, тримається міцно й відбиває штурми на різних напрямках. Але, звичайно, потрібно зробити ще дуже багато, щоб російські втрати стали такими, після яких справді буде пауза. Причому пауза не перед новими наступами окупантів, а перед їх втечею з нашої рідноїукраїнської землі. І я вдячний усім нашим бійцям, які забезпечують наближення цього часу. Це так само невідворотно, як і покарання для окупантів. Але треба триматися, треба битися разом на всіх фронтах зараз – і на політичному, і на інформаційному, і на економічному, ніде не проявляючи слабкості. У цій війні ми можемо вистояти тільки спільно – абсолютно всі, кожен українець, кожна українка. Слава всім, хто захищає нашу рідну державу! Слава Україні!</p>
  <div class="source"><a href="https://www.president.gov.ua/news/vtecha-okupantiv-z-ukrayinskoyi-zemli-nevidvorotna-yak-i-pok-76409">https://www.president.gov.ua/news/vtecha-okupantiv-z-ukrayinskoyi-zemli-nevidvorotna-yak-i-pok-76409</a></div>
</article>


<article>
  <h2>Рішення про санкційний виняток буде сприйматися в Росії виключно як прояв слабкості – звернення Президента України</h2>
  <div class="badges"><span class="chip">UK</span> <span class="chip">2022-07-11</span></div>
  <p>Українці! Українки! Усі наші захисники й захисниці! Сьогодні був непростий день. По-перше, Міністерству закордонних справ довелося викликати представника Канади у нашій державі через абсолютно неприйнятний виняток із санкційного режиму проти Росії. Це стосується не просто якоїсь турбіни для газопроводу «Північний потік», яку Канада не повинна була, але все ж таки вирішила передати. Передати фактично Росії. Це стосується спільних правил. Якщо держава-терорист може витиснути такий виняток у санкціях, то яких винятків вона захоче завтра чи післязавтра? Це питання дуже небезпечне. Причому небезпечне не тільки для України, а й для всіх країн демократичного світу. Рішення про санкційний виняток будуть сприймати в Москві виключно як прояв слабкості. Така їхня логіка. І якраз тепер можна не сумніватися, що Росія спробує не просто максимально обмежити, а таки повністю припинити у найбільш гострий момент постачання газу у Європу. Саме до цього тепер треба готуватися, саме це тепер провокується. Бо кожна поступка в таких умовах сприймається російським керівництвом як стимул для подальшого, сильнішого тиску. Звичайно, ще можна переглянути це рішення про одну турбіну, яке тягне за собою багато інших проблем. Росія ніколи не грала в енергетиці за правилами й не гратиме зараз, якщо не побачить сили. Увесь день триває розбір завалів у місті Часів Яр на Донеччині. Позавчора російські терористи завдали удару по двох багатоповерхівках, і на цей час у списку загиблих 31 людина. Девʼятьох вдалося врятувати. Харків пережив нові жорстокі удари російської армії. Чергова ракета влучила в житловий будинок – один підʼїзд повністю зруйнований. Вранці ж окупанти обстріляли Салтівський та Київський райони з реактивної артилерії – пʼять людей убито. Ракетних ударів зазнала Одещина, продовжились надзвичайно жорстокі бойові дії на Донеччині й на території Луганської області. Мої співчуття усім рідним і близьким загиблих... І на такому тлі просто соромно дивитись, як людям не вистачає сміливості, щоб чесно розібратися з однією турбіною. Направив сьогодні до Верховної Ради України дуже важливий законопроект – про правові та соціальні гарантії для громадян Польщі, які перебувають в Україні. Фактично це відповідь на закон, який навесні був ухвалений Польською державою в інтересах наших громадян. Зокрема, пропоную дати нашим польським братам можливість легально перебувати в Україні протягом 18 місяців, право на працевлаштування, здійснення господарської діяльності, навчання у наших вишах, медичне обслуговування. І прошу народних депутатів України поставитися до цього законопроекту максимально сумлінно. Ми досягли у відносинах із Польщею найвищого рівня довіри та співпраці не просто за десятки років, а за життя багатьох поколінь наших народів. І маємо це тільки збільшувати, маємо ще посилювати наші зв’язки в усіх сферах і на основі чіткого розуміння, що Україна та Польща можуть бути вільними тільки разом – у братерстві. Сьогодні ж підписав указ про присвоєння місту Перемишль почесного звання «Місто-рятівник». За надзвичайно вагомий внесок влади міста, волонтерів і жителів у допомогу нашим людям і нашому захисту. Я нагадаю, що це вже друге таке рішення – польський Жешув першим отримав це звання. Провів у Києві важливі переговори з Премʼєр-міністром Нідерландів Марком Рютте. Обговорили нашу оборонну співпрацю, фінансову допомогу для України й подальший рух нашої держави європейським шляхом. Подякував за сильну підтримку, яка є найбільшою зараз за всю історію українсько-нідерландських відносин. Говорив з Президентом Туреччини Ердоганом. Ключове питання – це відновлення наших експортних маршрутів через Чорне море. Працюємо над тим, щоб це стало можливим. Що швидше це відбудеться, то менше людей у світі відчують удар продовольчої кризи, що так дбайливо готувалася Росією. Увечері підписав черговий указ про нагородження наших героїв. Державними нагородами відзначені 287 учасників бойових дій. Дякую всім, хто захищає людей і державу! Дякую всім, хто працює на перемогу! Вірю, що завдяки вам в Україні настане сонце. Слава Україні!</p>
  <div class="source"><a href="https://www.president.gov.ua/news/rishennya-pro-sankcijnij-vinyatok-bude-sprijmatisya-v-rosiyi-76429">https://www.president.gov.ua/news/rishennya-pro-sankcijnij-vinyatok-bude-sprijmatisya-v-rosiyi-76429</a></div>
</article>


<article>
  <h2>Україна тепер не лише впроваджує стандарти НАТО, а й може брати участь у розробці нових стандартів – звернення Президента Володимира Зеленського</h2>
  <div class="badges"><span class="chip">UK</span> <span class="chip">2022-07-12</span></div>
  <p>Бажаю здоров’я, шановні українці! Сьогодні хочу відзначити одне рішення, яке виглядає ніби технічним, але за ним – багато і символізму, і дуже змістовної політичної роботи. Україна стала асоційованим членом спеціальної багатосторонньої програми НАТО щодо технологічної взаємосумісності. Якщо казати простіше, це про стандарти Альянсу. Україна тепер не лише впроваджує в себе стандарти НАТО, а й може брати участь у розробці нових стандартів. Досвід наших військових, можливості українських інституцій, IT-потенціал нашої країни – все це тепер буде українським внеском у розвиток колективної безпеки у Європі. І коли це відбувається? На 139-й день повномасштабної війни, якою Росія планувала знищити нас за тиждень. А Українська держава не тільки вистояла, не тільки захищається, а ще й розвивається й допомагатиме розвитку партнерів. Такі успіхи варто відзначати. Щодня ми отримуємо й переживаємо багато болісних новин. Війна триває, російські обстріли не зупиняються жодного дня. Сьогодні були чергові удари по Миколаєву – ракетами, артилерією. Окупанти знову били по Харкову й громадах області – Старий Салтів, Золочів, Байрак та інші. Є жертви – поранені та вбиті. На Донбасі не припиняються спроби штурмів, ситуація там не стає легшою, а втрати – меншими. Треба про це пам’ятати. Треба бачити це, звертати увагу. І так само треба пам’ятати, що навіть у таких умовах держава робить кроки вперед – у співпраці з партнерами – в інституційному розвитку. І, звичайно, – на передовій. Окупанти вже дуже добре відчули, що таке сучасна артилерія, і в них не буде безпечного тилу ніде на нашій землі, яку вони окупували. Вони відчули, що операції наших розвідників для захисту своєї Батьківщини – на порядки сильніші, ніж будь-які їхні «спецоперації». Російські солдати – і ми це знаємо з перехоплень їхніх розмов – відверто бояться наших Збройних Сил. 139 днів такої війни, майже 20 тижнів... Так звана друга армія світу боїться українців і здатна щось робити тільки на основі бездонних запасів ще старої радянської зброї. Немає більше в них ані стратегічної сили, ані характеру, ані розуміння, що вони взагалі тут роблять, на нашій землі. Немає й крихти сміливості, щоб визнати поразку й забрати війська з української території. Сьогодні у Києві провів переговори з Маріушем Блащаком – віце-премʼєр-міністром і міністром оборони Польщі. А він привіз нам «Краби» – ті, які потужно нагодують нашого ворога вогнем. Звичайно, ключовою темою наших переговорів була подальша оборонна співпраця. Але важливо не тільки те, про що ми говорили, а й те, як ми говорили. Абсолютно впевнено в українському майбутньому. В українському європейському майбутньому. Так само відбуваються і всі інші мої переговори. Це завжди відчувається. Попереду – справді важкий шлях. На жаль, інакше неможливо, коли захищаєш свій дім від терористичної навали. Але зрозуміло й те, що попереду – успіх нашої держави. Україна зможе захиститись. Україна зможе відбудуватись. Україна зможе реалізувати всі свої зовнішньополітичні цілі. Коли заради цього щиро працюють мільйони людей – кожен і кожна на своєму рівні – результат буде обов’язково. І ви знаєте, я чомусь дуже рідко дякував звичайним людям, які працюють в Україні. Які, незважаючи ні на що, залишаються тут. Які щодня роблять свою справу. З вірою в Україну, з вірою в перемогу. Зараз хочу всім вам подякувати. Дякую, що ви у нас є. Дякую, що ви в України є. Увечері, як і завжди, підписав указ про нагородження наших героїв. 156 воїнів відзначені державними нагородами. 56 із них – посмертно. Вічна слава всім, хто віддав своє життя за Україну! Вічна слава всім, хто бореться за майбутнє для нашого народу! Слава Україні!</p>
  <div class="source"><a href="https://www.president.gov.ua/news/ukrayina-teper-ne-lishe-vprovadzhuye-standarti-nato-j-mozhe-76449">https://www.president.gov.ua/news/ukrayina-teper-ne-lishe-vprovadzhuye-standarti-nato-j-mozhe-76449</a></div>
</article>


<article>
  <h2>Російська тактика не має стати нормою, світовий порядок має бути відновлений – звернення Президента України до учасників конференції «Азійське лідерство» в Сеулі</h2>
  <div class="badges"><span class="chip">UK</span> <span class="chip">2022-07-13</span></div>
  <p>Шановний пане Президенте! Шановні пані та панове! Майже три місяці тому, 11 квітня, я звертався до Національної асамблеї Республіки Корея й до всього корейського народу. Я говорив тоді про нашу незалежність – це те головне, що Росія хоче в нас забрати. Саме щоб позбавити нас незалежності, Росія пішла цією жорстокою війною на знищення. Україна стала першою мішенню. І я говорив про те, що далі Росія планує піти в інші країни Європи та Азії. Це її стратегія. Але яка тактика? Сто днів, які минули від того мого звернення до вашого парламенту, повністю показали тактику Росії. Кожну її деталь. Це терор. І якщо він залишиться безкарним, ви побачите його повторення в інших частинах світу, в інших країнах. Бо тактика – це те, чого дуже легко навчитися, коли бачиш, що вона працює. І тому різні тиранії зараз дивляться, чи спрацює російська тактика. Перший тактичний пункт – артилерія бере в заручники наші міста. Російська армія організовує свій наступ так, щоб її гармати й реактивна артилерія могли бити по звичайних житлових районах звичайних міст. Наприклад, саме це було метою окупантів навесні, коли російські солдати рухалися від північного кордону нашої держави до нашої столиці, щоб мати можливість або знищити Київ з артилерії, або шантажувати нас таким знищенням. Українська армія вибила росіян із північних територій, але окупанти залишаються на сході та півдні нашої країни й будують свій наступ так само – щоб у прицілах їхніх гармат і в досяжності для систем залпового вогню були звичайні будинки. Другий пункт – ракетний терор. 2960 ракет станом на цей ранок – саме стільки встигла запустити Росія по наших містах. І головна мета ракет – цивільні об’єкти. Уявіть звичайний шопінг-мол або школу десь в Інчхоні або у Кванджу. Як би ви сприйняли удар по таких об’єктах великою протикорабельною ракетою, яку розробляли для знищення авіаносців? А сотні подібних ударів? Звичайно, це тактика. Тактика Росії, яка спрямована на те, щоб вигнати людей із наших міст і щоб кожен з українців відчував страх перед державою-терористом. Третій пункт – депортація. Просто уявіть цю кількість – два мільйони людей. Стільки наших людей уже вивезено в Росію. Кілька сотень тисяч дітей. Точних цифр зараз ніхто не назве – усіх цих вивезених людей позбавляють засобів зв’язку, у них відбирають документи, їх залякують і намагаються розвезти по віддалених районах Росії, щоб їм було максимально складно повертатися додому, на батьківщину. Як ми потім зберемо наш народ з усіх тих місцин, куди людей примусово вивезли? Більш того, Росія примусово створила так звані фільтраційні табори, через які примушує проходити людей на окупованій території. Десятки тисяч людей там залишаються. Молоді жінки там зникають. Думаю, всі ви розумієте, що з ними там відбувається. Четвертий пункт російської тактики – економічний шок. І це стосується вже не тільки нас. Погляньте лише на один приклад – на події на Шрі-Ланці. Шокуюче зростання цін на їжу й пальне спричинило соціальний вибух. Ніхто зараз не знає, чим це закінчиться. Однак всі ви знаєте, що такі ж вибухи можливі і в інших країнах, які зачіпають продовольча та енергетична кризи. А що призвело до загострення цих криз? Цинічна блокада Росією наших морських портів, яка не випускає на світовий ринок критично важливе постачання українського продовольства. А також абсолютно продумана російська гра на підвищення цін на енергоресурси. І п’ятий пункт російської тактики – пропаганда. Мабуть, жодна інша держава світу не витрачала стільки грошей на свідоме розповсюдження дезінформації, конспірології, антинаукових теорій змови, зокрема й щодо вакцин, як це робить Росія. Чи вільна Азія від такої російської брехні? На жаль, ні. Пані та панове! Зараз 2022 рік. Жодне місто світу не має бути в заручниках у артилерії. Кожен народ, який тероризують ракетами, має отримати належну допомогу й захист від інших вільних націй. Будь-які навіть спроби депортації в сучасному світі повинні отримувати найжорсткішу реакцію з боку міжнародної спільноти. Будь-яка держава, яка блокує порти й робить море смертельно небезпечним, повинна через санкції платити таку ціну за свою поведінку, яка продемонструє всім потенційним агресорам світу, що повторювати таку російську тактику – вкрай невигідно. І, нарешті, усі країни світу мають захищатися від того, хто намагається поширювати свій вплив через «засоби масової брехні». Війна Росії проти України – це насправді глобальне питання. Питання не тільки про те, що очікує наш народ, а й те, що очікує десятки інших народів. Чи вистоїть демократія проти атак тиранії? Чи знайде людство ефективні засоби реагування на свідомий терор тієї держави, яка більша, проти тієї держави, яка менша? Чи будуть нарешті створені такі глобальні механізми, які забезпечать захист кожної нації від голоду? Чи вистачить нам усім лідерства, щоб протидіяти злу, хоч би яким воно було, – чи то збройній агресії, чи то пандемії? Російська тактика не має стати глобальною нормою, і світовий порядок має бути відновлений. Коли Україна звертається до партнерів по зброю для своєї оборони та заради посилення санкцій проти держави-терориста, це стосується не тільки нашого захисту. Це як із вакцинами: якщо не допомагаєш іншим народам, маєш бути готовим, що виникнуть нові штами вірусу, які зроблять твій власний захист недієвим. І я щиро вдячний Республіці Корея, яка усвідомлює, що ситуація – саме така. Що діяти треба спільно. І я вірю, що результативність спільних зусиль може бути такою, щоб іще через сто днів я міг звернутися до народу Кореї знову й подякувати за те, що агресор справді покараний, а всі інші потенційні агресори світу не мають жодної альтернативи нормальному мирному життю. Я дякую вам за увагу! Слава Україні!</p>
  <div class="source"><a href="https://www.president.gov.ua/news/rosijska-taktika-ne-maye-stati-normoyu-svitovij-poryadok-may-76453">https://www.president.gov.ua/news/rosijska-taktika-ne-maye-stati-normoyu-svitovij-poryadok-may-76453</a></div>
</article>


<article>
  <h2>Якщо вдасться зняти російську загрозу судноплавству в Чорному морі, це зніме гостроту світової продовольчої кризи – звернення Президента України</h2>
  <div class="badges"><span class="chip">UK</span> <span class="chip">2022-07-13</span></div>
  <p>Бажаю здоров’я, шановні українці! Сьогодні я підписав указ про нагородження орденом «За заслуги» І ступеня Марини Вязовської – українського математика, яка цьогоріч стала лауреаткою медалі Філдса. Це дуже вагома й престижна відзнака – її називають Нобелівською премією з математики. Українка пані Вязовська стала другою жінкою за всю історію премії з 1936 року, яка виграла цю медаль. Їй вдалося розв’язати задачу про пакування сфер у восьмивимірному просторі. Як відзначають науковці, Марина Вязовська запропонувала дуже сильні ідеї й допомогла розв’язанню також пов’язаних задач. Сьогодні я хочу подякувати пані Марині. Подякувати не тільки за її роботу, за дуже потужний математичний результат, а ще й за те, що вона допомагає всім нам, усім українцям, захищати нашу свободу й незалежність. Зокрема й під час церемонії вручення медалі Філдса на Світовому конгресі математиків у своїй промові пані Марина говорила про Україну, про війну Росії проти нашої держави, про злочини російських окупантів. Пані Марина навчалася в Україні, в Києві, працює у Швейцарії, в Лозанні, очолює кафедру теорії чисел. І я вірю, що настане той день, коли Марина Вязовська зможе повернутися в Україну й викладати тут. Взяв участь у роботі конференції «Азійське лідерство», яка щороку відбувається в Сеулі, столиці Республіки Корея. Це один із тих майданчиків, який привертає увагу всього регіону. І для України важливо, щоб наші інтереси й цінності звучали та сприймалися в усіх частинах світу, тим більше в країнах – лідерах Азії. Я подякував за підтримку й закликав до більш активного протистояння російській тактиці терору. І яка зла іронія: сьогодні ж представники окупаційних структур у Донецьку заявили про те, що їх, як вони кажуть, визнала КНДР. Звичайно, будемо реагувати дуже жорстко на всіх рівнях. Але це така новина, що навіть додаткових коментарів вона не потребує. Усе очевидно. Яким шляхом ідемо ми й до чого можуть привести окупанти. Триває розбір завалів після російського удару по місту Часів Яр. Станом на цей час у списку загиблих – 48 людей, серед них – одна дитина. Кількість врятованих, на жаль, не змінилася – 9 людей. Рятувальники працюватимуть на місці, поки не розберуть усі завали. Це був один із найжорстокіших російських ударів за увесь час війни – стільки жертв... Мої співчуття рідним і близьким загиблих. Готуюся звернутись до учасників форуму в Гаазі в Нідерландах, який відбудеться завтра і присвячений притягненню до відповідальності російських воєнних злочинців. Світові демократії готові зробити все необхідне, щоб кожен російський терорист відповідав за зло проти українців. І ми маємо скоординувати зусилля таким чином, щоб усі винні отримали справедливі вироки. Трибунал буде. Сьогодні в новинах багато згадок про зустріч у Туреччині щодо розблокування аграрного експорту з нашої країни через Чорне море. Ми справді докладаємо значних зусиль, щоб відновити постачання продовольства на світовий ринок. І я вдячний Організації Об’єднаних Націй і Туреччині за відповідні зусилля. Успіх цієї історії потрібен не тільки нашій державі, а й, без перебільшення, усьому світу. Якщо вдасться зняти російську загрозу судноплавству в Чорному морі, це зніме гостроту світової продовольчої кризи. Українська делегація мені доповіла, що є певний прогрес. Найближчими днями узгодимо деталі з Генеральним секретарем ООН. Увечері, як завжди, підписав указ про нагородження наших воїнів. 136 учасників бойових дій відзначені державними нагородами, 25 із них – посмертно. Вічна памʼять усім, хто віддав життя за Україну! Вічна вдячність кожному й кожній, хто захищає нашу державу! Слава Україні!</p>
  <div class="source"><a href="https://www.president.gov.ua/news/yaksho-vdastsya-znyati-rosijsku-zagrozu-sudnoplavstvu-v-chor-76461">https://www.president.gov.ua/news/yaksho-vdastsya-znyati-rosijsku-zagrozu-sudnoplavstvu-v-chor-76461</a></div>
</article>


<article>
  <h2>Має бути обовʼязкове й принципове покарання для всіх російських злочинців – виступ Президента на Міжнародній конференції щодо притягнення Росії до відповідальності за злочини в Україні (Гаага)</h2>
  <div class="badges"><span class="chip">UK</span> <span class="chip">2022-07-14</span></div>
  <p>Шановні учасники конференції! Шановні пані та панове! Я вдячний за цю можливість звернутися до вас і взяти участь у конференції, мета якої – якщо говорити відверто – це порятунок міжнародного права. Бо саме зараз і саме від ваших, наших спільних зусиль залежить, чи буде взагалі у людства такий інструмент, як міжнародне право. Чи людство житиме в хаосі й постійному насильстві з боку тих, хто вважає, нібито сила все вирішує й нібито агресія дозволяє подавати будь-які бажання тиранів в обгортці права. За кілька днів, 17 липня, буде вже вісім років з моменту однієї з найжахливіших авіаційних катастроф в історії – знищення літака рейсу MH17. Тоді в небі над українським Донбасом російські злочинці вбили 298 людей. Світ, побачивши той злочин, усвідомив, що відбувається в Україні. Усвідомив, з якою агресією Росія прийшла в нашу державу. Знищення MH17 привернуло глобальну увагу. Всі світові ЗМІ, політики й суспільства відчули біль родин, які втратили рідних у тій катастрофі. Загинули 80 дітей, серед них – троє немовлят... Неможливо забути фотографії з дитячими іграшками, які були знайдені на землі серед уламків «Боїнга». Час минає, про ту трагедію говорять усе рідше. Але правосуддя робить свою справу. Україні, Нідерландам, усім нашим партнерам, експертам і розслідувачам вдалося встановити повну картину того, що сталося з MH17. І я не маю сумніву, що всі, хто здійснив той страшний злочин, отримають справедливе покарання. Однак ми маємо памʼятати, чому став можливим той злочин. Маємо памʼятати, що він не єдиний і не випадковий. Та катастрофа стала лише однією з багатьох катастроф і трагедій, які спричинені первинним російським злочином – збройною агресією проти України. Це все почалось у 2014 році й триває досі. Досі щоденно забирає життя наших людей. Сьогодні вранці російські ракети вдарили по нашому місту Вінниці. Звичайне мирне місто. Крилаті ракети влучили у дві громадські будівлі. Розбиті житлові будинки, медичний центр – у ньому пожежа. Палали машини, трамваї. Це зухвалий акт російського терору. Таке не могли зробити люди. Це скоти! Вісім ракет, дві з яких влучили в центр міста. Станом на цю хвилину 20 людей загинули, серед них – троє діточок, велика кількість поранених... Я прошу вас зараз вшанувати хвилиною мовчання памʼять усіх загиблих від російських злочинів – з 2014 року й до сьогодні, усіх, хто був убитий Росією на нашій українській землі та в українському небі. Я дуже вам дякую. Я вдячний вам за те, що ви разом зі мною зараз вшанували пам’ять жертв російської агресії. Просто відчуйте це: ми робимо це щоденно. Бо кожного дня, саме кожного, гинуть наші люди, гинуть діти. Через російську агресію десятки тисяч українців убиті, закатовані, скалічені. Мільйони депортовані в Росію чи позбавлені дому через бойові дії. Досі встановлюється, скільки дітей російські сили викрали й вивезли з України... Попередня цифра страшна – близько двохсот тисяч дітей. Світ бачив, що сталося в Маріуполі та в Бучі. Світ бачить російський ракетний терор. Буквально в прямому ефірі всі можуть бачити, як російська артилерія спалює міста на Донбасі та руйнує цивільну інфраструктуру в Харкові та на півдні нашої держави. Лише за час від початку повномасштабного вторгнення 24 лютого органами правопорядку України зареєстровано 34 039 злочинів, пов’язаних із російською агресією. Це трохи менш ніж за 5 місяців. А уявіть, скільки злочинів російські окупанти скоїли з 2014 року... І за цей первинний, початковий злочин збройної агресії має бути обовʼязкове й принципове покарання для всіх російських злочинців. Українське правосуддя зробить ту частину роботи, яку дозволяє національна юрисдикція. Вірю, що Міжнародний кримінальний суд неминуче забезпечить відповідальність винних у злочинах, які належать до його підсудності: воєнних злочинах, злочинах проти людяності, злочині геноциду. І я вдячний усім нашим партнерам, які підтримують нас на цьому шляху. До речі, для допомоги слідству – як українському, так і міжнародному – ми запустили проект «Книга катів українського народу». Цей проект дає змогу збирати на онлайн-платформі докази воєнних злочинів і дані про тих, хто їх скоїв. У сучасному світі цей та подібні цифрові й комунікаційні інструменти значно прискорюють роботу слідства. Але наявні судові установи з юрисдикційних причин не можуть притягнути до відповідальності всіх винних саме в первинному злочині агресії. Тому й потрібен Спеціальний трибунал щодо цього злочину – російської агресії проти України. Трибунал, який забезпечить справедливе й законне покарання тих, хто розпочав цю історію катастроф і трагедій, яка стала найбільшою війною у Європі з часів Другої світової. Наших із вами зусиль вистачить, щоб зафіксувати злочини російських окупантів, щоб зібрати всі докази й зробити це так, щоб вони були абсолютно допустимі в судах, щоб встановити кожного з винних. Однак ті люди, чиї рішення призвели до цього масиву злочинів, не повинні ховатися за так званим імунітетом посадових осіб. Принцип неминучості покарання має діяти і для цих людей. І це може забезпечити тільки Спеціальний трибунал щодо агресії проти України. Але, крім такого трибуналу, потрібен також інструмент компенсації всіх збитків, завданих агресією. Час безжальний і грає на руку Росії. Люди не вміють довго чекати справедливості. Якщо справедливість забарилася, люди відчувають, що її нібито немає. Сьогодні у світі вже не згадують страшні російські злочини, які були скоєні на початку агресії проти нашої держави – ще у 2014 й 2015 роках. Зараз і відчуття про Маріуполь, про «Азовсталь», про Бучу у світі зовсім інші – значно менш інтенсивні. Звичайно, люди не змінили своєї оцінки цих та інших злочинів. Однак, щоб забезпечити відчуття, що справедливість відновлюється, потрібно не тільки покарати винних. Потрібно дати жертвам злочинів повну допомогу й відбудувати все зруйноване цією агресією. Агресор має програти і на полі бою, і на рівні сенсів, щоб війна стала тяжким збитком насамперед для агресора, а не для жертв. Зверніть, будь ласка, увагу: за тисячами злочинів, скоєних під час війни Росії проти України, стоїть одна й та ж сама група осіб. Ті, хто віддає злочинні накази. Ті, хто завжди однаково бреше. Ті, хто вже дев’ятий рік думає, як зробити всім навколо гірше й болісніше, як завдати іншим державам і народам більше втрат. Життя й достаток цієї групи осіб забезпечується іншими особами – фізичними та юридичними. Активами, які на них записані. Майном, яким вони володіють відкрито або приховано. Грошима, які вони заховали в різних юрисдикціях та в різних формах – приватній, державній або квазідержавній. Тому Україна виступила з пропозицією створити спеціальний компенсаційний механізм. Ми вважаємо, що компенсація шкоди, завданої російською агресією, може відбуватися за рахунок російських активів і коштів, які перебувають за кордонами Росії – в інших юрисдикціях. І маємо розуміти, що післявоєнна відбудова України є надзвичайно складним проектом, який може стати успішним з допомогою партнерів. І що швидше запрацює компенсаційний механізм, то ефективніше активи держави-терориста будуть конвертовані в компенсації і то менший фінансовий тягар нестимуть наші партнери. І я хочу зараз подякувати Канаді та іншим державам, які працюють над тим, щоб їхнє законодавство дозволило такий процес відшкодування. Маємо зробити це глобальним, щоб нікому у світі більше не спало на думку, ніби агресія проти суверенної держави всупереч міжнародному праву може бути терпимою для агресора. Потрібен саме такий глобальний законний шлях, який стане відображенням однієї з наших спільних цінностей – верховенства права. Пані та панове! Правосуддя завжди має робити свою справу. А наше завдання – усіх політиків – дати правосуддю необхідні інструменти для справедливості. Сила права, його верховенство забезпечуються лише тоді, коли є ефективні та стійкі інституції, які здатні реалізувати право в будь-яких умовах. Ми знаємо, які інституції нам потрібні. Ми можемо їх створити. І вони обовʼязково спрацюють. І це буде такий внесок у захист світового порядку, світового правопорядку, з яким можна порівнювати хіба що Нюрнберзький трибунал. Це наше спільне завдання. Я дякую вам за допомогу! Я дякую вам за увагу! Слава Україні!</p>
  <div class="source"><a href="https://www.president.gov.ua/news/maye-buti-obovyazkove-j-principove-pokarannya-dlya-vsih-rosi-76477">https://www.president.gov.ua/news/maye-buti-obovyazkove-j-principove-pokarannya-dlya-vsih-rosi-76477</a></div>
</article>


<article>
  <h2>Цей день укотре довів, що Росія має бути визнана державою-терористом – звернення Президента України</h2>
  <div class="badges"><span class="chip">UK</span> <span class="chip">2022-07-14</span></div>
  <p>Сьогодні я адресую це звернення не українцям і українкам, як зазвичай, а нашим партнерам. Демократичному світу. Цей день укотре довів, що Росія має бути офіційно визнана державою-терористом. Жодна інша держава світу не становить такої терористичної загрози, як Росія. Жодна інша держава світу не дозволяє собі щоденно знищувати крилатими ракетами й реактивною артилерією мирні міста і звичайне людське життя. Внаслідок лише одного ракетного удару по нашому місту Вінниці вбито 23 людини. Троє дітей до десяти років. І це, на жаль, ще не остаточна кількість. Розбір завалів триває. У списку безвісно зниклих – десятки людей. Серед госпіталізованих є важкопоранені. Одна з ракет знищила медичний центр «Нейромед». Всередині були люди. Наталія, їй 40 років. Тетяна, їй 32 роки. Володимир, йому 61 рік. Віра, їй 55 років. Я побачив їх серед безвісно зниклих. Розумієте, було навіть невідомо, що взагалі сталося з людьми, які просто пішли в медичний центр... А якби хтось завдав ракетного удару по медичному центру в Далласі або в Дрездені, не дай Боже, то як би це було названо? Хіба не тероризмом? Серед загиблих сьогодні у Вінниці – дівчинка, їй було чотири роки, її звати Ліза. Чотири роки дитині! Її мати у важкому стані... Росія обірвала життя дівчинки якраз у той час, коли в Нідерландах, у Гаазі, відбувалася конференція щодо російських воєнних злочинів. Конференція, на якій вирішували, що потрібно зробити, щоб кожен російський військовий був покараний. Чи пригадуєте ви хоча б якусь іншу терористичну організацію, яка дозволяла б собі таку зухвалість? Убивати саме тоді, коли її попередні злочини є предметом міжнародного обговорення. Росія показала цим своє ставлення і до міжнародного права, і до Європи, і до всього цивілізованого світу. Після цього ні в кого не може бути жодного сумніву, що якнайшвидше потрібен Спеціальний трибунал щодо російської агресії проти України. Також якнайшвидше має запрацювати спеціальний компенсаційний механізм, за допомогою якого всі російські активи та кошти в усіх країнах світу повинні бути конфісковані й спрямовані на відшкодування збитків жертвам російського терору. Абсолютно необхідно якнайшвидше запровадити такі обмеження проти російського енергетичного експорту, які не дадуть змогу терористам покривати свої витрати за рахунок міжнародної спільноти. І я хочу підкреслити: це все потрібно не одній тільки Україні, не тільки нашим громадянам, чиї життя під загрозою від російського терору. Це потрібно всім вам, усім у світі, хто цінує людське життя хоча б трохи. Терор – це вірус. І якщо хтось із терористів залишається безкарним, це тільки заохочує інших. Сьогодні вранці у Києві відбулася церемонія нагородження наших захисників, яким присвоєно звання Героя України. Я вручив ордени «Золота Зірка» нашим воїнам, а також рідним тих воїнів, які удостоєні звання Героя посмертно. Загалом за час повномасштабної війни з 24 лютого звання Героя присвоєно 157 українцям, зокрема 75 посмертно. Державними нагородами були відзначені понад 23 тисячі наших захисників і захисниць, понад 3,5 тисяч – посмертно. Сотні тисяч наших воїнів щодня й щоночі стримують російську навалу. Українці роблять один із найвагоміших внесків в історії у боротьбу проти тероризму. І ми вдячні всім, хто нам допомагає. Кожній державі, міжнародним структурам, громадським об’єднанням по всьому світу, сумлінному бізнесу, кожній небайдужій людині. Але настав час для демократичного світу закріпити все це належними юридичними інструментами. Статусом держави-терориста для Росії. Спеціальним трибуналом щодо російської агресії. Спеціальним компенсаційним механізмом, який спрямує кошти держави-терориста тим, кого вона хотіла знищити. І, звичайно, новими санкціями за терор. Нові санкції потрібні так само якнайшвидше. І наостанок. Хочу, щоб ця команда тієї посудини, з якої вилетіли «Калібри» по Вінниці сьогодні, точно знала, що тюрма – це найкраще, що їх очікує. Вічна памʼять усім жертвам російського терору! Вічна слава кожному й кожній, хто захищає нормальне мирне життя! Слава Україні!</p>
  <div class="source"><a href="https://www.president.gov.ua/news/cej-den-ukotre-doviv-sho-rosiya-maye-buti-viznana-derzhavoyu-76493">https://www.president.gov.ua/news/cej-den-ukotre-doviv-sho-rosiya-maye-buti-viznana-derzhavoyu-76493</a></div>
</article>


<article>
  <h2>Ми прийдемо до того дня, коли російський терор стане неможливим, але для цього ще потрібно боротися – звернення Президента України</h2>
  <div class="badges"><span class="chip">UK</span> <span class="chip">2022-07-15</span></div>
  <p>Українці! Українки! Сьогодні Європейський Союз оголосив перші деталі нового, сьомого санкційного пакету, який готується проти Російської Федерації, і завдання українських дипломатів – зробити все для посилення цього пакету. Після Вінниці та інших терористичних ударів російської армії окупанти повинні відчути, що значить справедлива відповідь на терор. Зокрема відчути завдяки санкціям. Звичайно, свою частину відповіді обов’язково забезпечать Збройні Сили України. Спокійних ночей в окупантів не буде. Вже почалося встановлення всіх винних, причетних до удару по Вінниці. І на національному рівні, і на міжнародному рівні зробимо все, щоб абсолютно всі російські вбивці відповідали за скоєне. Міністр внутрішніх справ України доповів сьогодні мені повну інформацію про рятувальну операцію, яка проводилась у місті. Загалом по медичну допомогу звернулися майже двісті людей. Чотири людини наразі в критичному стані, на жаль. У списку зниклих безвісти досі четверо громадян. На місці робиться все, щоб з’ясувати їхню долю. Список загиблих станом на цей час не змінився – 23 людини. Також міністр доповів мені щодо удару російської армії по Миколаєву сьогодні вранці. Зруйновані корпуси двох інститутів – педагогічного та кораблебудівного. Немає таких слів у нормальній людській мові, які можуть охарактеризувати, до якого стану деградувала російська держава. Це ж подвійний злочин – знищувати саме педагогічні інститути, щоб і закладу освіти не було, і нових освітян не могли навчити... Але хай терористи не сподіваються, що їм це щось дасть. Ми обовʼязково відновимо все, що вони зруйнували. Кожен із понад двох тисяч освітніх закладів – усі дитячі садочки, всі школи, інститути, університети. А головне – ми збережемо нашу людяність і нашу цивілізованість. А от російське суспільство з такою кількістю вбивць і катів залишиться скаліченим на покоління, причому з власної ж вини. Сполучені Штати Америки готують оборонний бюджет на новий фінансовий рік – з додатковою допомогою для України. Зокрема, йдеться і про розширення можливостей нашої військової авіації. Ця та інша американська допомога для нашої держави значно посилить наш оборонний потенціал. Це важливо. Хочу ще раз висловити вдячність американському народу, Президенту Байдену, Конгресу США за всю ту підтримку, яку ми одержуємо. До речі, тільки за останні два тижні в український бюджет було перераховано 3 млрд доларів від Сполучених Штатів Америки, і це дає нам змогу забезпечувати сьогодні поточні соціальні потреби українців. Америка справді є лідером у глобальному захисті свободи. Зараз, коли я записую це звернення, майже по всій території нашої держави – повітряна тривога. Є попередня інформація щодо влучань – Дніпро, Кременчук, Київщина. Окупанти усвідомлюють, що ми поступово стаємо сильнішими, і мета їхнього терору дуже проста – тиснути на нас з вами, тиснути на наше суспільство, залякувати людей, завдавати максимальної шкоди українським містам, поки російські терористи ще здатні це робити. Тому я дуже прошу вас, вкотре: будь ласка, не ігноруйте зараз сигналів повітряної тривоги. Відповідних правил поведінки треба дотримуватися завжди, особливо на об’єктах, які мають громадське значення. Звичайно, ми прийдемо до того дня, коли російський терор стане неможливим. Але для цього ще потрібен час. Ще потрібно боротися. І ми будемо боротися. Підписав сьогодні новий указ про нагородження наших воїнів. 242 учасники бойових дій відзначені державними нагородами. Вічна пам&#x27;ять усім, хто віддав своє життя за нас з вами, за Україну! Вічна вдячність усім, хто захищає нашу державу! Слава Україні!</p>
  <div class="source"><a href="https://www.president.gov.ua/news/mi-prijdemo-do-togo-dnya-koli-rosijskij-teror-stane-nemozhli-76505">https://www.president.gov.ua/news/mi-prijdemo-do-togo-dnya-koli-rosijskij-teror-stane-nemozhli-76505</a></div>
</article>


<article>
  <h2>Ракетами та артилерією Росії не вдасться зламати нашу єдність і збити нас зі свого шляху – звернення Президента України</h2>
  <div class="badges"><span class="chip">UK</span> <span class="chip">2022-07-16</span></div>
  <p>Українці! Українки! Цього дня 32 роки тому була ухвалена Декларація про державний суверенітет України. Це був перший документ такого рівня після багатьох років, який утвердив право нашого народу жити самостійно. Самостійно й демократично. Конкретні пункти Декларації відображали реалії того часу й надії, які панували в нашому суспільстві. 32 роки по тому, після восьми років війни на Донбасі і в 143-й день повномасштабної війни проти Росії може здаватися, що текст Декларації міг би бути іншим, зокрема з безпекового погляду. Але на той час і цей текст був революційним. Декларація відновила традицію українського державотворення, і саме на її основі згодом був ухвалений Акт проголошення незалежності України. І сьогодні, коли наш народ воює за незалежність, ми – у своєму праві в усіх сенсах цього слова – історично, політично, культурно і, що дуже важливо – юридично. Зокрема й на цьому базується впевненість нашого народу в перемозі. Україна вистояла під жорстокими ударами Росії. Нам вже вдалося звільнити частину території, яка була окупована після 24 лютого. Поступово звільнимо й інші райони нашої держави, які зараз під окупантами. Ми змогли в час такої війни здобути статус кандидата на вступ у Європейський Союз. Зберегли стійкість державних інституцій. Перебудували енергетичну систему для роботи в енергомережі європейського континенту. Перенаправили всі логістичні процеси в державі – військові та економічні. А головне, зберігаємо внутрішню єдність, подолавши конфлікти й суперечності, які заважали в минулому. Ми всі маємо пам&#x27;ятати ціну помилок і розбрату, які ускладнили для попередніх поколінь шлях до тих результатів, які є сьогодні. Маємо пам&#x27;ятати, скільки всього довелося пережити нашому народу, поки стало можливим відновити суверенітет і незалежність України. Але наш час додав до всього, чому вчить пройдений шлях, ще одну річ. Дуже важливу. Цього не було раніше. Ніколи в минулому стільки, як зараз, не залежало від здатності українців бути дуже обережними й обачними в інформаційному полі. Навіть сьогоднішній день показав, наскільки важливо, щоб ми дбали про Україну й одне одного у тому, що ми говоримо і як переживаємо цей час. Скільки людей сьогодні налякав фейк про масований російський ракетний удар по Україні? Після всього, що відбувалося в попередні тижні. Після Дніпра, Вінниці, Часового Яру... Скільки нервів псується щодня тиражуванням страшилок від російських пропагандистів і посадовців... Скільки проблем українці створюють самі для себе, довіряючи будь-якому анонімному джерелу... Це набуває іноді просто нездорових форм, коли соціальними мережами й сайтами поширюються свідомі «вкиди» з Росії, мета яких тільки одна – доповнити ракетний і артилерійський терор проти нашої держави ще й інформаційним терором. Тому нам потрібен ще й своєрідний емоційний суверенітет, щоб не залежати від того, що ворог постійно запускає проти нас із вами. Щоб не підігравати інформаційній грі проти України. Щоб мати силу сприймати свідомо будь-яку інформацію, будь-які повідомлення, хоч би від кого вони йшли. І бачити, кому й навіщо вони потрібні та чи потрібні вони саме Україні, чи полегшують вони для нас із вами шлях до перемоги. Іноді інформаційна зброя може зробити більше, ніж зброя звичайна. Очевидно, що будь-якими ракетами й артилерією Росії не вдасться зламати нашу єдність і збити нас зі своєї дороги. І так само очевидним має бути й те, що українську єдність не зламати брехнею чи залякуванням, фейками чи теоріями змови. Ми вистоїмо. Ми переможемо. Відвоюємо своє, відбудуємо своє життя. Ми зробимо це разом – тільки так це можливо. Це можливо тільки без взаємопоборювання. Це наш обовʼязок перед усіма поколіннями нашого народу, які боролися за нашу свободу й суверенітет України. Вдячний кожному й кожній, хто воює за державу Україна, хто працює заради перемоги і хто береже наших людей. Тримаймося. Тільки разом! Слава Україні!</p>
  <div class="source"><a href="https://www.president.gov.ua/news/raketami-ta-artileriyeyu-rosiyi-ne-vdastsya-zlamati-nashu-ye-76521">https://www.president.gov.ua/news/raketami-ta-artileriyeyu-rosiyi-ne-vdastsya-zlamati-nashu-ye-76521</a></div>
</article>


<article>
  <h2>Дії та бездіяльність кожної посадової особи в секторі безпеки і в правоохоронних органах будуть оцінені – звернення Президента України</h2>
  <div class="badges"><span class="chip">UK</span> <span class="chip">2022-07-17</span></div>
  <p>Бажаю здоров’я, шановні українці! Сьогодні мені доповіли результати чергової операції проти злочинців, які працювали на ворога. Працівниками Державного бюро розслідувань спільно зі Службою безпеки України був затриманий колишній керівник Головного управління СБУ в Автономній республіці Крим. Ця особа була звільнена мною з посади ще на початку повномасштабного вторгнення, і, як бачимо, те рішення було абсолютно виправданим. Зібрано достатньо доказів для повідомлення цій особі про підозру у державній зраді. Всі його злочинні дії задокументовані. Усьому, що він робив протягом цих місяців і також раніше, буде надана належна юридична оцінка. Так само відповідатимуть і всі, хто разом з ним входив до складу злочинного угруповання, що працювало в інтересах Російської Федерації. Йдеться про передачу ворогу таємної інформації та інші факти співпраці з російськими спецслужбами. Хочу подякувати всім, хто брав участь у цій операції. Це справді можна назвати самоочищенням. Я відвідав прифронтові регіони – найскладніші. Особисто розбирався з діяльністю, зокрема, правоохоронних органів. За результатами цього, як ви вже знаєте, були ухвалені кадрові рішення щодо регіональних керівників сектору безпеки – Херсон, Харків. Розбирались і з місцевим керівництвом виконавчої влади. Конкретні дії та будь-яка бездіяльність кожної посадової особи в секторі безпеки і в правоохоронних органах будуть оцінені. Відповідна інспекція правоохоронних органів вже має перші результати й буде продовжуватися далі. Станом на сьогодні зареєстровано 651 кримінальне провадження щодо державної зради та колабораційної діяльності працівників органів прокуратури, органів досудового розслідування, інших правоохоронних органів. У 198 кримінальних провадженнях відповідним особам повідомлено про підозру. Зокрема, понад 60 працівників органів прокуратури та СБУ залишилися на окупованій території та працюють проти нашої держави. Такий масив злочинів проти основ національної безпеки держави та звʼязки, які зафіксовані між працівниками силових структур України та спецслужбами Росії, ставлять дуже серйозні запитання до відповідних керівників. Кожне з таких питань отримає належну відповідь. Сьогодні я ухвалив рішення про відсторонення від посади Генерального прокурора та про усунення голови Служби безпеки України. Хочу, щоб мене сьогодні почули й усі, від кого залежить надзвичайно чутливе питання призначення нового керівника Спеціалізованої антикорупційної прокуратури. Моя позиція як Президента України – конкурс, який відбувся, має привести до цілком логічного рішення про призначення нового керівника. Відповідна людина обрана, і від конкурсної комісії залежить фіналізація цього рішення. Чому це питання чутливе? Відповідь очевидна. Без повноцінного керівника такої інституції неможливе і її повноцінне функціонування. До речі, те саме стосується й Національного антикорупційного бюро України. Строк повноважень попереднього керівника завершився. І має відбутися конкурсна процедура для відбору нового очільника НАБУ. Доручив Прем’єр-міністру України активізувати процес запуску відповідного конкурсу. Я знаю, що працівники антикорупційної інфраструктури і в цей час, і в таких умовах виконують свої обов’язки. Більше того, вони беруть участь і в обороні нашої держави. Зокрема, сім працівників НАБУ були відзначені державними нагородами після 24 лютого. Однак повний функціонал будь-якого державного органу може використовуватися тільки тоді, коли є ефективний керівник. Отже, цей конкурс також надзвичайно важливий. Сьогодні з Росії прозвучала чергова не дуже твереза заява про нібито «судний день» для України. Звичайно, ніхто не сприйматиме такого залякування. Але погляньте, наскільки цинічно говорити таке саме сьогодні – у чергову річницю знищення Росією в небі над українським Донбасом малайзійського «Боїнга». 298 людей були вбиті в очевидному акті тероризму. 80 дітей. Громадяни десяти держав. Уже тоді Росія йшла цим шляхом – до статусу держави-терориста й до спеціального трибуналу, який точно відбудеться щодо російської агресії проти України. Це для Росії буде судний день. І не в переносному значенні, не як гучний вислів, а буквально. Станом на 19-ту годину сьогодні Росія застосувала проти України вже понад три тисячі крилатих ракет. Неможливо порахувати кількість артилерійських та інших снарядів, які були застосовані проти нашої країни й наших людей. Але точно можливо притягнути до відповідальності всіх російських воєнних злочинців. Кожного з колаборантів. Усіх, хто відповідальний за терор. За все, що відбувається 144 дні і більш як вісім років. Це буде зроблено. Говорив сьогодні з Премʼєр-міністром Канади Джастіном Трюдо. Звичайно, ми обговорили нашу співпрацю, і я подякував йому, подякував Канаді за підтримку. Але окремо наголосив на тому, що українці ніколи не сприймуть рішення Канади щодо турбіни для «Північного потоку», яку вирішено передати Німеччині фактично в порушення санкційного режиму. Це питання не просто про турбіну. Це питання про дотримання санкцій. Якщо зараз буде одне порушення, то лише питання часу, коли будуть і наступні. Росія спеціально це робить, шантажуючи газом і провокуючи порушення санкцій. Існує достатньо шляхів для транзиту російського газу у Європу. І кожна країна повинна зберігати принциповість. Я дякую всім, хто бореться й захищає справедливість. Дякую всім, хто захищає Україну. Слава Україні!</p>
  <div class="source"><a href="https://www.president.gov.ua/news/diyi-ta-bezdiyalnist-kozhnoyi-posadovoyi-osobi-v-sektori-bez-76529">https://www.president.gov.ua/news/diyi-ta-bezdiyalnist-kozhnoyi-posadovoyi-osobi-v-sektori-bez-76529</a></div>
</article>


<article>
  <h2>Підтримуйте інформаційно та емоційно наших людей в окупованих районах, говоріть їм про Україну – звернення Президента Володимира Зеленського</h2>
  <div class="badges"><span class="chip">UK</span> <span class="chip">2022-07-18</span></div>
  <p>Бажаю здоров’я, шановні українці! Сьогодні новинами розійшлася фотографія хлопця з Маріуполя, який вийшов на вулицю міста з українським прапором. Вийшов до залишків будівлі драмтеатру, зруйнованого російськими військами. Це було дуже сміливо. І я хочу подякувати йому за цей вчинок. Цей хлопець – один із багатьох наших людей, які чекають на повернення України і які за жодних обставин не приймуть окупацію. Росія тримає більшість із них в інформаційному вакуумі. Щодня закидає окуповані території новою брехнею про Україну та про наші дії. Але попри пропаганду й залякування люди не тільки не забувають про Україну, а й демонструють, що вони насправді думають і чого прагнуть. Ми жодного дня про них не забували. І я прошу вас усіх, хто має для цього контакти й можливості: доносьте на окуповану територію реальну інформацію, підтримуйте наших людей, поширюйте там правду. У будь-який спосіб, який вважаєте ефективним. На всій нашій українській землі від Херсона до Горлівки, від Генічеська до окупованих районів Харківщини, в Мелітополі та Бердянську, в Енергодарі, в Луганській і Донецькій областях, у Криму наші люди мають чути про Україну від українців. Збройні Сили нашої держави змогли завдати окупантам істотних логістичних втрат. Російській армії дедалі складніше утримувати позиції на захопленій території. Крок за кроком ми просуваємося, ламаємо постачання для окупантів, виявляємо та знешкоджуємо колаборантів. Перспектива очевидна: український прапор буде в усіх наших містах і селах. Питання – тільки час. І поки цей час триває, поки Росія ще може руйнувати життя в Україні, як сьогодні – ударами по Нікополю, по Торецьку, по містах на Харківщині, не забувайте підтримувати інформаційно та емоційно наших людей в окупованих районах. Говоріть їм про Україну. Зі свого боку держава це робить. Але маємо використовувати всю інформаційну силу нашого суспільства. Станом на сьогодні вдалося звільнити від окупантів 1028 населених пунктів. Ще 2621 поки що під контролем загарбників. І з ними усіма – з усіма, де є люди, – ми повинні підтримувати інформаційний зв’язок. Настільки, наскільки це можливо. Говорив сьогодні з Президентом Бразилії Жаїром Болсонару про довготривалі наслідки російської війни проти України, санкційну політику, питання наших двосторонніх відносин. І ще одна важлива новина щодо Служби безпеки України. Відбувається кадрова ревізія Служби. Вирішується питання щодо звільнення 28 посадовців. Різний рівень, різні напрямки. Але підстави схожі – незадовільні результати роботи. Я дякую всім, хто вірно та ефективно служить державі! Дякую кожному й кожній, хто захищає українські інтереси на своєму рівні. Слава Україні!</p>
  <div class="source"><a href="https://www.president.gov.ua/news/pidtrimujte-informacijno-ta-emocijno-nashih-lyudej-v-okupova-76533">https://www.president.gov.ua/news/pidtrimujte-informacijno-ta-emocijno-nashih-lyudej-v-okupova-76533</a></div>
</article>


<article>
  <h2>Хоч би як окупанти намагалися сховатися, ЗСУ й наша розвідка забезпечать удари у відповідь, а кожен російський злочинець буде встановлений – звернення Президента України</h2>
  <div class="badges"><span class="chip">UK</span> <span class="chip">2022-07-19</span></div>
  <p>Українці! Українки! Всі наші захисники й захисниці! Щодобово окупанти дають чергові підстави для визнання Росії державою-терористом. Минулої ночі вони здійснили ракетний удар по селу в Одеській області – сім ракет «Калібр» морського базування проти звичайного села. Це не дешеві й не прості ракети – Росія дуже пишалася ними. І куди ж вони влучили? Звичайне сільське поле й ферма, що не працює, сільські будинки, прибудинкові споруди, ліцей, Будинок культури. Жодного військового сенсу. Це просто терор. На щастя, загиблих немає – люди вчасно зреагували на сигнал повітряної тривоги. Але шестеро місцевих були травмовані, серед них – п’ятимісячна дитина. Їй та матері надається вся необхідна допомога. Ось такі мішені у російських крилатих ракет. І якими ж треба бути ганчірками, щоб виконувати команди на такі ракетні удари по мирних селах і містах! Навіть риби й рапани в Чорному морі мають більше гідності, ніж офіцери російського флоту. За минулу добу російських обстрілів зазнали ще Нікополь та інші населені пункти Дніпропетровщини, Харківщина, Миколаїв, Краматорськ – крилата ракета вдарила там просто по центру міста, Словʼянськ, Торецьк та інші міста Донбасу. Багато загиблих, багато поранених... Окупанти обстріляли прикордонні райони Сумщини. На захопленій Запорізькій АЕС та в Енергодарі – нові факти терору проти працівників і місцевих мешканців... Хоч би як окупанти намагалися сховатися, Збройні Сили України, наша розвідка все одно забезпечать удари у відповідь, і наша держава встановить особу кожного російського злочинця, хто винний у терорі проти українців. Збільшення американської підтримки для України, додаткова допомога для захисту людей від російського терору, задоволення гуманітарних потреб – це все завдання візиту першої леді України до Сполучених Штатів. Сьогодні, у другий день візиту, – зустріч у Білому домі з першою леді Джилл Байден. Президент Байден, віце-президент Камала Гарріс та її чоловік прийшли привітати першу леді України. Я вдячний президентському подружжю Сполучених Штатів, усім представникам американської адміністрації та кожній американській родині за теплоту щодо нашої країни й наших людей. І я очікую від цього візиту першої леді вагомих результатів для України у співпраці з Америкою. Саме зараз це важливо. Вже відбулися зустрічі і з Державним секретарем Ентоні Блінкеном, із Самантою Павер та іншими впливовими жінками-політиками, що представляють урядові та парламентські структури Америки. Завтра Олена виступатиме в Конгресі – від імені всіх українських матерів, усіх українських жінок, і це буде важливе звернення. І я дуже вірю, що його справді почують ті, від кого залежить ухвалення рішень у США. Провів сьогодні телефонні переговори з трьома лідерами. Поінформував Президента Польщі Анджея Дуду про ситуацію на передовій. Обговорили з ним подальші кроки в протидії російській агресії. Говорив з Прем’єр-міністром Італії Маріо Драґі. Подякував йому за чесну й принципову позицію на захист наших спільних європейських цінностей. Увечері говорив також з Президентом Кот-дʼІвуару. Поінформував його про наші зусилля в протидії продовольчій кризі, яку створила Росія і яка загрожує світу масштабним голодом. Триває оновлення силової вертикалі держави. Сьогодні призначив нових очільників обласних управлінь Служби безпеки України в Закарпатській, Полтавській, Сумській, Дніпропетровській та Харківській областях. Звільнив одного із заступників голови СБУ. Вдячний членам конкурсної комісії з обрання керівника Спеціалізованої антикорупційної прокуратури за фіналізацію конкурсу. Рішення про переможця затверджено. Призначено й нового міністра соціальної політики України – Оксану Жолнович. Очікую від неї більшої активності в роз’ясненні людям усіх нюансів державної соціальної політики – конкретних прав людей, механізмів виплат та інших можливостей, які надає держава. Також потрібно прискорити осучаснення нормативної бази для соціальної політики, і роль міністра в цьому має бути вагомою. Дуже важливо, що Верховна Рада України сьогодні реалізувала ініціативу керівника Офісу Президента Андрія Єрмака про створення спеціальної комісії для контролю за використанням озброєння, яке надають наші партнери. До складу комісії увійшли представники всіх фракцій і груп парламенту. Я хочу підкреслити: жодного ґрунту для будь-яких претензій до нашої держави щодо цього не було й немає. Наші партнери абсолютно поінформовані про те, як ми використовуємо надану зброю. Але щоб зняти будь-які маніпуляції російських пропагандистів і тих, хто їм допомагає в Україні чи ще десь там, запрацює такий додатковий парламентський інструмент контролю. Підписав черговий указ про нагородження наших воїнів. 185 військовослужбовців відзначені державними нагородами, п’ять із них – посмертно. Вічна памʼять усім, хто віддав життя за Україну! Слава всім, хто захищає й посилює нашу державу! Слава Україні!</p>
  <div class="source"><a href="https://www.president.gov.ua/news/hoch-bi-yak-okupanti-namagalisya-shovatisya-zsu-j-nasha-rozv-76541">https://www.president.gov.ua/news/hoch-bi-yak-okupanti-namagalisya-shovatisya-zsu-j-nasha-rozv-76541</a></div>
</article>


<article>
  <h2>Представники України ні на день не припиняли роботу, щоб отримати ефективну систему ППО – звернення Президента Володимира Зеленського</h2>
  <div class="badges"><span class="chip">UK</span> <span class="chip">2022-07-20</span></div>
  <p>Українці! Українки! Всі наші захисники й захисниці! Впевнений, що ви бачили, наскільки ефективна зброя, надана партнерами, передусім сучасні реактивні системи залпового вогню. Назва HIMARS стала для наших людей майже рідною – так само, як раніше Javelin чи NLAW, як «Стугна» чи «Нептун». І очевидно, що наступна така ж вагома назва з’явиться від сучасних систем протиповітряної оборони, які ми запитуємо в партнерів. Представники нашої держави жодного дня не припиняли роботу, щоб отримати ефективну ППО. І ми маємо певні домовленості щодо цього, є певні успіхи, які дозволяють знищувати частину ракет, однак потрібна зовсім інша швидкість і масштаб захисту. Але все залежить, на жаль, не від нас, а від політичних рішень, які можуть бути ухвалені в ключових столицях. І саме тому ця тема протиповітряної оборони стала ключовою сьогодні у виступі першої леді України перед Конгресом Сполучених Штатів Америки. Це було вперше в історії, коли перша леді робить таке звернення до Конгресу, і, безперечно, це честь для України, для всіх наших людей. Виступ був максимально практичним і щирим – фактично від імені всіх наших родин. Олена розповіла про жертв російського терору й про реальну можливість для наших американських друзів допомогти нам зупинити цей терор. Це може бути нашою спільною перемогою – українського й американського народів. Сподіваюся, що відповіді на наші запити не забаряться. Російський терор має програти. Обговорив сьогодні посилення тиску на Росію за війну та додаткову підтримку для України під час зустрічі з міністрами закордонних справ Австрії та Чехії, які відвідали Київ. Подякував обом державам за вже надану допомогу й окреслив, які потреби є на найближчий час. Чехія головує в Раді Європейського Союзу, і тому важливо, щоб чеське лідерство зберігало всю наявну потужність. За ці півроку маємо зробити базові кроки, щоб підготувати початок переговорів щодо членства України в ЄС. Також говорив з Президентом Європейської ради Шарлем Мішелем. Серед головних тем – фінансова підтримка для України. Готуємося до проведення чергового саміту Україна – ЄС, а також до інституційного посилення нашої держави на шляху у Європейський Союз. Незабаром можуть бути вагомі новини щодо цього – готуємо деякі історичні рішення для нашої участі в житті об’єднаної Європи. На фінальній стадії погодження – сьомий санкційний пакет Євросоюзу. Вже анонсовані його елементи, зокрема заборона на імпорт російського золота. Але цього недостатньо, і я відверто говорю про це партнерам. Росія має відчувати значно вищу ціну за війну, щоб це примушувало її шукати мир. І зараз варто поглянути ще й на те, що відбувається на європейському енергоринку. Ми бачимо, наскільки помилковою була політика деяких старих лідерів європейських країн, які зробили Європу заручником постачання газу з Росії. І поки ЄС не наважується включити газ до санкційних пакетів, Росія використовує газ для своїх власних санкцій проти кожної європейської родини, буквально б’є по сімейних бюджетах європейців за допомогою тиску на енергетичні ринки. Україна завжди говорила, що Росію не можна сприймати як надійного постачальника газу. І якби до нашої позиції дослухалися раніше, то не довелося б шукати зараз екстрені способи заповнити дефіцит, який Росія штучно створює на ринку Європи. Коли ми звертаємося до наших партнерів з тим чи іншим проханням, з тією чи іншою порадою чи вимогою, це базується на досвіді України – на тому, що ми вже пережили. Росія випробовує на Україні все те, що може бути застосовано й проти інших країн Європи. Почалося з газових воєн, а закінчилося повномасштабним вторгненням, ракетним терором і спаленими містами України. І щоб такого не було ні з ким більше, ми маємо забезпечити відчутну спільну перемогу над Росією в Україні. Що швидше це буде зроблено, то менше збитків і страждань зазнають усі європейські родини, усі європейські країни. Тому після затвердження сьомого санкційного пакету треба буде одразу починати працювати над восьмим. Тому потрібно збільшити постачання сучасної зброї в Україну, забезпечити нашу державу ефективною протиповітряною обороною. Зробимо все, щоб це розуміння було в наших партнерів і ніколи не слабшало. Я вдячний усім, хто допомагає українцям на шляху до перемоги! Вдячний усім, хто обороняє нашу державу! Слава Україні!</p>
  <div class="source"><a href="https://www.president.gov.ua/news/predstavniki-ukrayini-ni-na-den-ne-pripinyali-robotu-shob-ot-76577">https://www.president.gov.ua/news/predstavniki-ukrayini-ni-na-den-ne-pripinyali-robotu-shob-ot-76577</a></div>
</article>


<article>
  <h2>Маємо істотний потенціал для просування наших сил на фронті та для завдання окупантам відчутних втрат – звернення Президента України</h2>
  <div class="badges"><span class="chip">UK</span> <span class="chip">2022-07-21</span></div>
  <p>Бажаю здоров’я, шановні українці! Провів сьогодні чергове засідання Ставки Верховного Головнокомандувача – цей формат нашої роботи об’єднує ключових керівників сфери оборони й сектору безпеки. Заслухали доповіді керівника Головного управління розвідки Кирила Буданова, також керівника Служби зовнішньої розвідки Олександра Литвиненка, Головнокомандувача Збройних Сил України Валерія Залужного, міністра оборони Олексія Резнікова, а також міністра внутрішніх справ Дениса Монастирського. Безпосередньо з передової підключався до засідання Ставки генерал-полковник Олександр Сирський, командувач Сухопутних військ. Обговорили поточну ситуацію на передовій, довкола України. Визначили завдання на деяких тактичних напрямках для посилення наших позицій. І дуже предметно опрацювали питання про постачання новітніх озброєнь у війська – потрібно ще збільшити інтенсивність ударів по ворогу. Учасники засідання Ставки погодилися, що маємо істотний потенціал для просування наших сил на фронті й для завдання окупантам нових відчутних втрат. Сьогодні ж відбулась чергова розмова керівника мого Офісу Андрія Єрмака та генерала Залужного з радником Президента США з питань національної безпеки Джейком Салліваном і головою Об’єднаного комітету начальників штабів генералом Марком Міллі. У такому форматі – два на два – постійно обговорюються всі ключові питання взаємодії в оборонній сфері між Україною та Сполученими Штатами. Провів переговори з Президентом Коста-Рики – вперше в історії відносин між нашими державами. Подякував йому за підтримку України – це відчувається, за протидію російській пропаганді та запровадження санкцій. І продовжу робити все можливе, щоб у кожній частині світу знали правду про дії Росії проти України. Наша дипломатія постійно створює нові зв’язки з країнами, які довгий час не були в центрі уваги української зовнішньої політики. А завтра очікуємо ще й новин для нашої держави з Туреччини – щодо розблокування наших портів. На тлі такої регулярної військово-політичної й дипломатичної активності було сьогодні трошки дивно почути, що з’явився старий-новий фейк російської пропаганди про мене. Що нібито я в реанімації, що нібито обовʼязки Глави держави виконує Руслан Стефанчук. Ну, що можна сказати... Раніше майже щотижнево російські пропагандисти й посадовці вкидали фейки про те, що я нібито кудись поїхав з України або нібито не виконую своїх обов’язків. Потім це все припинилось. І ось знову вкидають такі примітивні речі. Схоже, навіть снаряди брехні в окупантів вичерпуються – не здатні придумати нічого нового. Неодмінно вичерпається й наявний потенціал для всіх форм російської агресії, зокрема для наступальних дій на фронті й терору проти наших міст. Ми зробимо все, щоб прискорити це. І саме на цьому наголошуємо в усіх контактах з нашими партнерами. Сьогодні російська армія знову обстріляла з реактивної артилерії Салтівський район Харкова – суто цивільні об’єкти. Житловий будинок, торговельні павільйони, громадський транспорт. Станом на цей час відомо про трьох загиблих, понад двадцять людей – у списку поранених. Теж з «Ураганів» окупанти обстріляли й Словʼянську громаду на Донбасі, вдарили «Іскандерами» по Краматорську. І кожен з таких російських обстрілів – це аргумент, щоб Україна отримала більше «Хаймарсів» та іншого сучасного й ефективного озброєння. Кожен з таких обстрілів тільки посилює наше прагнення до перемоги над окупантами – це неодмінно буде. Декілька місяців тому наша експертна група під головуванням Єрмака й Макфола запропонувала визнати дії Росії проти України геноцидом. І ось перший реальний результат візиту першої леді України в Сполучені Штати – сенатори Ріш, Кардін, Вікер, Блюменталь, Портман, Шахін та Грем представили проект резолюції про визнання дій Росії в Україні геноцидом. У резолюції зазначено, що дії Росії в Україні, які включають примусову депортацію до Росії та цілеспрямоване вбивство українського цивільного населення під час масових звірств, є геноцидом проти народу України. Сенатори представили резолюцію невдовзі після того, як Олена виступила зі зверненням безпосередньо до Конгресу США. Відповідно до проекту документа, Сенат США засуджує Росію за вчинення актів геноциду проти народу України; закликає Сполучені Штати разом із союзниками по НАТО та ЄС підтримати уряд України, щоб запобігти подальшим актам російського геноциду проти українського народу; підтримує трибунали та міжнародні кримінальні розслідування для притягнення російських політичних лідерів і військового персоналу до відповідальності за агресивну війну, за військові злочини, злочини проти людяності та геноцид. Всіма своїми терористичними атаками проти українців і нашої держави Росія тільки закопує сама себе. Підписав увечері черговий указ про нагородження наших воїнів. 186 учасників бойових дій відзначені державними нагородами. Вічна вдячність усім, хто воює за Україну! Слава Україні!</p>
  <div class="source"><a href="https://www.president.gov.ua/news/mayemo-istotnij-potencial-dlya-prosuvannya-nashih-sil-na-fro-76605">https://www.president.gov.ua/news/mayemo-istotnij-potencial-dlya-prosuvannya-nashih-sil-na-fro-76605</a></div>
</article>


<article>
  <h2>Росія робила все, щоб знищити експортний потенціал України; ми цього не дозволили – звернення Президента Володимира Зеленського</h2>
  <div class="badges"><span class="chip">UK</span> <span class="chip">2022-07-22</span></div>
  <p>Українці! Українки! Всі наші захисники й захисниці! Сьогодні наша держава й увесь цивілізований світ досягли важливої домовленості – є угода, яка дає змогу розблокувати українські порти й відновити український аграрний експорт. З першого дня повномасштабного вторгнення Росія робила все, щоб не просто закрити для України доступ до моря, а знищити сам потенціал нашого експорту – портову інфраструктуру, нашу залізницю, склади та елеватори. Ми цього не дозволили. І зараз не тільки можемо відновити роботу наших портів на Чорному морі, але й зберігаємо для них потрібний захист. Це відпрацьовано з нашими військовими і з нашою розвідкою. Військові запевнили мене у стовідсотковому контролі підходів до наших портів. Довгий час усі деталі підписаної сьогодні в Стамбулі ініціативи обговорювалися з нашими ключовими міжнародними партнерами й Організацією Обʼєднаних Націй. Багато лідерів були залучені до того, щоб вдалося відновити наш морський експорт. І я вдячний Генеральному секретарю ООН Антоніу Гутеррішу та Президенту Туреччини Ердогану за їхні зусилля. Текст підписаного сьогодні документа опублікований, і кожен може ознайомитися з його пунктами. Вони цілком відповідають інтересам України. Перше. Близько 20 мільйонів тонн торішнього врожаю зернових підуть на експорт. Цьогорічний врожай – а його вже збирають – також можна буде реалізувати. Це доходи фермерів, усього аграрного сектору й державного бюджету. Це робочі місця. Це кошти для посівної наступного року. У нас зараз уже в наявності зерна приблизно на 10 мільярдів доларів. Друге. Нарешті є шанс знизити гостроту продовольчої кризи, яку спровокувала Росія. Є шанс не допустити глобальної катастрофи – голоду, який міг призвести до політичного хаосу в багатьох країнах світу, зокрема в країнах, які нам допомагають. І третє. Це чергова демонстрація того, що Україна здатна вистояти в цій війні. Важливо, що в територіальних водах України все буде контролюватися саме нашою державою. І для всіх зрозуміло, що з боку Росії можуть бути якісь там провокації, якісь намагання дискредитувати українські та міжнародні зусилля. Але ми довіряємо ООН. Тепер це їхня відповідальність і наших міжнародних партнерів – гарантувати дотримання домовленостей. І я хочу подякувати всім нашим воїнам, які очистили від ворога Зміїний, захищають Одесу й Миколаїв, поступово просуваються в Херсонській області, звільняючи нашу територію. Дякую кожному й кожній, хто щоденно доводить: Росія не виграє в цій війні. Готуємося до старту вже завтра другого київського Саміту перших леді та джентльменів. Ця ініціатива першої леді України була заснована минулого року й довела, що може спрямувати м’яку силу дружин і чоловіків лідерів держав для розв’язання різних проблем національного та глобального масштабу. Цьогоріч саміт буде присвячений темі післявоєнного відновлення України. І це не просто про відбудову. Це про повернення людей, тобто про переселенців, які не мають стати біженцями. Про всю необхідну допомогу й реабілітацію для тих, хто постраждав від війни. І про відродження соціального життя в громадах і містах, які були розбиті окупантами. Зокрема, в межах Саміту й на основі нашої державної благодійної платформи United24 уже почався збір коштів на спеціальні реанімаційні автомобілі для України. Не буду зараз розкривати всього, що підготовлено першою леді України та її командою, але відчуваю, що з дипломатичного погляду це буде потужна подія. Говорив сьогодні з великим другом України Борисом Джонсоном. Передусім про безпеку й оборонну співпрацю. Очікуємо на новий пакет військової підтримки. Відносини між Україною та Британією побудовані на спільних цінностях. І хоч би що відбувалося в політиці, зв’язки між нашими країнами й суспільствами будуть лише посилюватися. Увечері підписав черговий указ про нагородження наших воїнів. 180 учасників бойових дій відзначені державними нагородами, з них 100 – посмертно. Вічна памʼять усім, хто віддав життя за незалежність України! Вічна слава всім, хто воює за нашу державу! Слава Україні!</p>
  <div class="source"><a href="https://www.president.gov.ua/news/rosiya-robila-vse-shob-znishiti-eksportnij-potencial-ukrayin-76617">https://www.president.gov.ua/news/rosiya-robila-vse-shob-znishiti-eksportnij-potencial-ukrayin-76617</a></div>
</article>


<article>
  <h2>Війна не зламала Україну й не зламає, не зупинить життя в нашій державі – виступ Президента Володимира Зеленського на другому Саміті перших леді та джентльменів</h2>
  <div class="badges"><span class="chip">UK</span> <span class="chip">2022-07-23</span></div>
  <p>Шановні перші леді та джентльмени! Пані й панове президенти! Шановні гості Саміту! Усі наші рідні українці та українки! Мені надзвичайно приємно бути сьогодні тут, разом з вами брати участь у відкритті другого київського Саміту перших леді та джентльменів. Щойно Олена сказала про те, наскільки це важливо, що в час такої війни ми не збавляємо нашої активності й не підкорюємося обставинам. 150 днів. Після восьми років. Війна не зламала Україну й не зламає, не зупинила життя в нашій державі й не зупинить. І точно не зробить нас заручниками того жахіття, яке окупанти принесли в нашу прекрасну мирну й міцну державу. Головною темою цього Саміту є повоєнне відновлення України, людський вимір цього відновлення. Для чого ми говоримо про відновлення зараз, коли війна ще не завершилася? Щоб у перший день миру вже відчувати його повноцінно. Щоб уже була системна відбудова всього, що зруйнувала армія Росії. Щоб уже були гарантії безпеки для наших людей. Щоб люди вже знали, куди і як вони можуть повернутися, якщо вони виїхали за кордон, рятуючись від бойових дій. Щоб медична система відновила свій потужний потенціал. Щоб для батьків не залишилося жодних питань без відповідей про освіту насамперед для їхніх діточок. Щоб люди точно знали, що для них є робочі місця в Україні і є вибір, як проявити себе. І щоб усі поважні наші ветерани й ветеранки, які пройшли пекло боїв, реально відчували вдячність нашої держави. Щойно на Банковій я зустрівся з конгресменами Сполучених Штатів Америки, які прибули підтримати нас із вами, усіх українців, у боротьбі за головне – за свободу. Очолював делегацію Адам Сміт, керівник Комітету Палати представників Конгресу США з питань збройних сил. І відчувалося, що наша розмова про подальше нарощування допомоги продовжує всі наші попередні контакти і, зокрема, зустрічі першої леді України у Вашингтоні. Ми бачимо, що й виступ першої леді України в Конгресі США був почутий – є активність і щодо зброї для України, і щодо юридичного реагування на те, що робить Росія проти нашої незалежності й нашої держави. Сьогодні цей важливий Саміт зробить свій внесок у захист держави й подолання наслідків російських терористичних ударів. Ми використовуємо всю силу нашого суспільства й бачимо результати. Україна має найбільшу глобальну підтримку у своїй історії – у нашу антивоєнну коаліцію входять десятки держав: від Канади до Нової Зеландії, від Японії та Сполучених Штатів до Британії й кожної країни дружньої Європи. Ми налагодили такі зв’язки з нашими партнерами, які дають нам змогу вже п’ять місяців протистояти армії, яка будувалася для нашого знищення протягом десятків років. Ми будуємо нові відносини з багатьма державами світу. Тільки протягом цих місяців активізовані контакти з країнами Африки й Латинської Америки. З багатьма з них – уперше на такому рівні: з Гватемалою, Еквадором, Парагваєм, Коста-Рикою, Мозамбіком, Кот-д’Івуаром тощо. У Києві з візитом вперше був Президент Індонезії – однієї з найбільших ісламських країн світу та лідера в АСЕАН. Україна тричі брала участь у засіданнях «Великої сімки», маємо запрошення на саміт «Великої двадцятки». Ми започаткували нову форму дипломатичної активності – системні й масштабні звернення до парламентів і народів світу. І показали, що це може бути потужніше, ніж усі інші форми класичної дипломатії. Ми запустили й принципово нову державну благодійну платформу United24, яка допомагає об’єднати потенціал різних суспільств, громадянську активність на різних континентах світу, зусилля бізнесу та сфери культури, щоб реалізовувати конкретні проекти для захисту й відновлення нашої держави, які зараз нам дуже потрібні. Амбасадорами United24 вже стали видатні люди, видатні спортсмени Андрій Шевченко та Еліна Світоліна, актор Лієв Шрайбер, а тепер ще й гурт Imagine Dragons – я говорив з ними вчора ввечері. За час роботи нашої благодійної платформи зібрано вже понад 5 мільярдів гривень. Ми здобули такий результат у відносинах з Європейським Союзом, який багатьом здавався фантастикою, коли ми тут, у Києві, на п’ятий день війни підписували заявку на вступ до ЄС. А зараз для людей це вже просто частина звичної реальності – той факт, що Україна офіційно визнана кандидатом на вступ у Євросоюз. І я вірю, що так само абсолютно звичними фактами стануть і мир в Україні, і відбудова нашої країни, і повернення з-за кордону наших прекрасних людей, і подальший рух нашої держави в об’єднану Європу. Чи це можливо? Ми всі не просто відчуваємо, ми знаємо, що все це можливо. І це буде! Інакше не було б зокрема й цього другого Саміту. Не було б усіх його учасниць і учасників і не було б цієї уваги, яку я бачу зараз. Бо це увага до майбутнього нашої України, яке ми зробимо разом, яке будемо будувати попри все, попри війну. Я впевнений, що сьогодні у зверненнях і дискусіях, спілкуванні на панелях на Саміті ми зможемо почути багато дуже важливих, корисних речей. Це Саміт тих, чия сила хоч і м’яка, але завжди нездоланна. Я дякую вам усім за участь! Нашим друзям, близьким друзям з Латвії, Литви, на всіх континентах світу, які сьогодні до нас включатимуться. Дякую всім! Слава Україні!</p>
  <div class="source"><a href="https://www.president.gov.ua/news/vijna-ne-zlamala-ukrayinu-j-ne-zlamaye-ne-zupinit-zhittya-v-76633">https://www.president.gov.ua/news/vijna-ne-zlamala-ukrayinu-j-ne-zlamaye-ne-zupinit-zhittya-v-76633</a></div>
</article>


<article>
  <h2>ЗСУ крок за кроком просуваються в Херсонській області – звернення Президента Володимира Зеленського</h2>
  <div class="badges"><span class="chip">UK</span> <span class="chip">2022-07-23</span></div>
  <p>Українці! Українки! Завершується вже сто п’ятдесятий день нашої оборони від Росії, від їхнього вторгнення. І цей день у чомусь схожий на всі попередні – знову ракетні удари, тяжкі бої на багатьох ділянках фронту – Донбас, Харківщина, знову обстріли. Але в іншому у цей день видно, наскільки ми просунулися до нашої перемоги. Вона буде! Передусім можна сказати зараз про Херсонську область. Окупанти намагалися там закріпитись, їхні колаборанти наробили різних нахабних заяв, які російською мовою називаються дуже влучним словом «шапкозакидательство»... Але чим це допомогло їм? Збройні Сили України крок за кроком просуваються в області. Сьогоднішній російський ракетний удар по Одесі, по нашому порту, – цинічний – виявився ударом також по політичних позиціях самої ж Росії. Якщо хтось у світі раніше ще міг говорити, що потрібен якийсь діалог з нею, з Росією, якісь там домовленості – бачте, що відбувається. Сьогоднішні російські «Калібри» знищили саму можливість для таких заяв. І ми бачимо абсолютну одностайність світової реакції на цей удар. Окупантам уже нікого не обманути. Серед іншого, в результаті цього удару пошкоджено й будівлі Одеського художнього музею. Ракети вдарили зовсім поруч з історичними об’єктами Одеси – з тим, що є надбанням не тільки для української культури, а й для культури Європи. Це очевидне російське варварство ще більше наближає нас до отримання саме тієї зброї, яка потрібна для нашої перемоги. Сьогодні в столиці провів переговори з конгресменами США на чолі з Адамом Смітом, головою комітету Палати представників, який опікується збройними силами. І ми розуміємо одне одного з півслова. І це теж відображає, який шлях ми пройшли за всі ці дні – дні війни. Хочу, до речі, подякувати народу США, Президенту Байдену за новий пакет безпекової допомоги на 270 мільйонів доларів. Говорив сьогодні з Президентом Казахстану паном Токаєвим. Подякував йому за принципову підтримку України, нашого суверенітету, міжнародного права. Обговорили конкретні проекти у сферах енергетики, економіки, цифровізації. І, нарешті, сьогодні в Києві відбувся вже другий щорічний Саміт перших леді та джентльменів. Цьогоріч він зібрав іще більше учасниць, учасників. Об’єднав Київ з Варшавою, Брюсселем, Лондоном, Вашингтоном. Об’єднав топових політиків, суспільних діячів інших країн та наших воїнів. Представників бізнесу, спорту, медіа. Письменників, зірок шоу-бізнесу, освітян, лікарів... У сучасному світі неможливо обходитися тільки звичною класичною дипломатією. Потрібна мʼяка сила, потрібне щире бажання різних суспільств допомогти державі, яка бореться за свою незламність і незалежність. І з цього погляду Саміт став сьогодні дуже успішним. Ініціатива першої леді України за два роки фактично стала традиційним форматом – унікальним для світової спільноти. Усі визнають потенціал м&#x27;якої сили. Але тільки Україні вдалося спрямувати її незламність, її потенціал у конкретну дипломатичну практику. І загалом ми досягли за ці майже п’ять місяців настільки масштабної дипломатичної підтримки для України, що Росія не зможе цьому нічого протиставити. Настане день, коли й ракети втратять для окупантів сенс. Зараз вдається збивати частину ракет. Мета – збивати кожну. І ми будемо робити все необхідне, щоб все ж таки отримати сучасні та ефективні системи протиповітряної оборони. Наша мета. Держава-терорист щоденно постачає нові аргументи для цього. Станом на сьогодні майже 24 тисячі захисників і захисниць України відзначені державними нагородами за свою хоробрість. 160 воїнам присвоєно звання Героя України. Мільйони наших людей долучилися до захисту нашої держави. І щиро я їм вдячний, кожному й кожній. Наша незалежність – це наш здобуток, спільний. Перемога буде спільною. Обов&#x27;язково буде! Знаю. Вірю. Слава Україні!</p>
  <div class="source"><a href="https://www.president.gov.ua/news/zsu-krok-za-krokom-prosuvayutsya-v-hersonskij-oblasti-zverne-76637">https://www.president.gov.ua/news/zsu-krok-za-krokom-prosuvayutsya-v-hersonskij-oblasti-zverne-76637</a></div>
</article>


<article>
  <h2>День Української Державності 28 липня утверджуватиме зв’язок багатьох поколінь нашого народу – звернення Президента України</h2>
  <div class="badges"><span class="chip">UK</span> <span class="chip">2022-07-24</span></div>
  <p>Бажаю здоров’я, шановні українці! Завтра починається важливий тиждень – символічний. Тиждень, коли ми вперше відзначимо День Української Державності 28 липня. Вперше. Відзначимо в час такої жорстокої війни – на шостому її місяці. Після восьми років війни на Донбасі. Але відзначимо. Попри все. Бо українців не зламати. День Української Державності буде утверджувати зв’язок українців, які живуть тепер, з багатьма поколіннями нашого народу. Понад тисячу років державотворчому досвіду українців, нашій культурі, нашій самобутності, українському характеру. Зараз у багатьох подвигах наших воїнів, у мудрості наших людей у боях, навіть просто в розмовах звичайних українців про те, що відбувається, ми можемо побачити, ми можемо почути і зрозуміти приклади таких же характерів, але сотні років тому. Можемо побачити приклади такої ж хоробрості, такого ж ставлення до життя, і, найголовніше, – ставлення до України й до ворога. Лише ті, хто абсолютно не знає правди історії й абсолютно не відчуває її сенсу, могли ухвалити рішення атакувати нас. Після всього, що пройшов наш народ, після всього, чого ми навчилися за століття. Українці ніколи не віддадуть своєї незалежності. І не зламаються зсередини, як це бувало не раз. Не цього разу! Берегти єдність зараз, працювати разом на перемогу – це найважливіше національне завдання, яке всі ми обов’язково виконаємо. А отже, зможемо зробити те, що не вдавалося зробити раніше попереднім поколінням. Це стосується й нашого захисту в цій війні за незалежність, і нашого руху в об’єднану Європу, до повноправного членства у ЄС, і нашої здатності стати однією з найбільш сучасних держав світу. Немає зараз тих, хто в цьому сумнівався б. Є лише ті, хто сперечається, як цього досягнути. Це буде. Це ознака віри в Україну – не тільки нашої власної віри. Навіть окупанти визнають, що ми переможемо. Ми чуємо це в їхніх розмовах – постійно, у тому, що вони розповідають своїм близьким, коли зв’язуються з ними. Тож не розслабляємось і, як і кожного дня протягом пʼяти місяців, робимо все, щоб завдати ворогу якнайбільших втрат і щоб зібрати для України якнайбільше підтримки. Цього тижня будуть важливі візити партнерів, будуть важливі переговори, а найважливіше – буде подальше просування українських позицій. На фронті, в дипломатії, в економіці. Я вдячний усім, хто захищає нашу державу! І бажаю всім нам, всім українцям, результативного нового тижня. Слава Україні!</p>
  <div class="source"><a href="https://www.president.gov.ua/news/den-ukrayinskoyi-derzhavnosti-28-lipnya-utverdzhuvatime-zvya-76645">https://www.president.gov.ua/news/den-ukrayinskoyi-derzhavnosti-28-lipnya-utverdzhuvatime-zvya-76645</a></div>
</article>


<article>
  <h2>Газова війна, яку Росія веде проти Європи, – це різновид терору, тому потрібно бити у відповідь – звернення Президента України</h2>
  <div class="badges"><span class="chip">UK</span> <span class="chip">2022-07-25</span></div>
  <p>Бажаю здоровʼя, шановні українці! Сьогодні відбувся візит до Києва Президента Гватемали – перший за всі роки нашої незалежності. І річ не тільки в тому, що ми отримали від цієї латиноамериканської держави повну підтримку, а й у тому, що наші відносини з нею – це місточок до всього регіону Латинської Америки. Українська дипломатія поступово відкриває для нашого суспільства нові магістральні напрямки – Центральну та Південну Америку, Африку, країни арабського світу, Південної та Південно-Східної Азії. На жаль, уваги до цих макрорегіонів було замало. І це відчувається, коли потрібно акумулювати підтримку для України, зокрема на міжнародних майданчиках. Я вдячний Гватемалі й пану Президенту Джамматтеі, з яким сьогодні провів переговори, за принципове й послідовне засудження російської агресії та участь у захисті міжнародного правопорядку. Кризи, створені Росією, бʼють по всіх у світі, і нікому не вдасться залишитись осторонь, коли Росія провокує хаос на ринку продовольства, на енергетичних ринках чи просто у міжнародних відносинах. За результатами переговорів я впевнений, що позиція України буде почута в Латинській Америці. Домовились з паном Президентом про скасування візових обмежень і про перезапуск торговельно-економічних відносин між нашими державами. Сьогодні ми побачили чергові газові погрози Європі. Навіть попри поступку щодо турбіни для «Північного потоку» Росія не збирається відновлювати постачання газу європейським країнам, як вона зобовʼязана за контрактами. Все це робиться Росією спеціально, щоб європейцям було максимально складно підготуватися до зими. І це відверта газова війна, яку Росія веде проти обʼєднаної Європи, – саме так це потрібно сприймати. І їм байдуже, що буде з людьми, як вони страждатимуть – від голоду через блокування портів чи від зимових холодів та бідності... Чи від окупації. Це просто різні форми терору. І тому потрібно бити у відповідь. Не думати, як повернути якусь турбіну, а посилювати санкції. Робити все, щоб обмежити російські доходи не тільки від газу й нафти, а й взагалі від будь-якого експорту, який іще залишається. І максимально розривати торговельні звʼязки з Росією, бо кожен такий звʼязок – це потенційний засіб тиску Росії. Газовий шантаж Європи, який щомісяця лише посилюється, потрібен державі-терористу для того, щоб погіршити життя для кожного європейця. І це насправді можна розглядати як стимул, щоб восьмий санкційний пакет ЄС був значно вагомішим, ніж нещодавно затверджений сьомий. Ухвалив сьогодні важливі кадрові рішення. Зокрема, керівник Головного управління розвідки Кирило Буданов буде очолювати й Комітет з питань розвідки при Президентові України. Новим командувачем Сил спеціальних операцій Збройних Сил України призначений бойовий генерал Віктор Хоренко. А генерал Григорій Галаган переводиться на інший напрямок і з метою оновлення Служби безпеки України призначений першим заступником керівника Центру спеціальних операцій «А» СБУ. І окремо хочу подякувати сьогодні нашим Десантно-штурмовим військам, Січеславській бригаді, які «приземлили» два російських військових літаки й один гвинтокрил – трохи більше ніж за одну добу. Маємо зробити все, щоб поширити такий досвід «приземлення» на всі російські авіаційні та ракетні вироби в нашому небі. Вічна слава всім, хто воює за Україну! Слава Україні!</p>
  <div class="source"><a href="https://www.president.gov.ua/news/gazova-vijna-yaku-rosiya-vede-proti-yevropi-ce-riznovid-tero-76669">https://www.president.gov.ua/news/gazova-vijna-yaku-rosiya-vede-proti-yevropi-ce-riznovid-tero-76669</a></div>
</article>


<article>
  <h2>Демократії світу здатні зупинити будь-яку тиранію – виступ Президента України під час нагородження Премією Вінстона Черчилля за лідерство</h2>
  <div class="badges"><span class="chip">UK</span> <span class="chip">2022-07-26</span></div>
  <p>Друже Борисе! Шановні члени Товариства Черчилля! Шановні учасники української збірної Warrior Games. Дорогі гості! Це надзвичайна честь для мене – отримати сьогодні таку нагороду за лідерство. І, отримуючи її, дуже доречно згадати одні з найвідоміших слів Вінстона Черчилля, які були сказані ним 8 травня 1945 року після завершення війни у Європі: «My dear friends, this is your hour. This is not victory of a party or of any class. It’s a victory of the great British nation as a whole». І зараз я можу цілком справедливо сказати, що ця нагорода не тільки для мене й відображає не лише мої зусилля. Її не було б без нас усіх, її не було б без 160 українських воїнів, яким присвоєно звання Героя України за час від 24 лютого. Її не було б без понад 24 тисяч українців і українок, які відзначені нашими державними нагородами за хоробрість у боях проти російської терористичної навали. Ця нагорода була б неможливою, якби увесь український народ не піднявся б для захисту свободи від нападу тиранії, як це зараз сказав Борис, тиранії, яка намагається повернути нас до найгіршого, що відбувалось у ХХ столітті і що було тоді переможено завдяки, зокрема, чиннику Черчилля. Але не тільки. Не тільки це все відображається зараз. Варто сказати ще дещо. Українці та європейська історія завжди пам’ятатимуть тих, хто не вагаючись прийшов на допомогу нашому народу й самій ідеї свободи. Звертаючись до лондонців, які святкували перемогу, Вінстон Черчилль згадав про те, що Британія протягом цілого року залишалася наодинці проти найбільшої воєнної сили того часу. І не вийшла з битви, не підкорилась. А створила приклад для всіх народів, які воюють проти тиранії. Приклад того, що перемога можлива, якщо пам’ятаєш, що таке честь, і не відступаєш від своїх принципів. Коли ми будемо святкувати нашу перемогу, а це обов’язково буде, ми зможемо сказати, на щастя, трохи не так, як сказав сер Черчилль. Бо Україна не залишилась наодинці після 24 лютого. З нами були ті, хто нам допомагав, хто пам’ятав у найгірший час, що таке честь, і хто «had no thought of quitting the struggle». Я кажу зараз про тебе, Борисе. Ця нагорода – також твоя. Це проявилось наше спільне лідерство – українців, британців та всіх, хто ніколи не віддасть свободу якимось там тиранам, хоч би яку зброю вони використовували проти нас. Ціна свободи надзвичайно висока. Але все ж таки вона незрівнянно вища для тих, хто її віддав і намагається повернути, ніж для тих, хто захищає її всіма силами. Ми захищаємо. Ми боремось. Так само, як і в час жахливих випробувань ХХ століття. Так само, як і тоді, зараз чинник особистого лідерства має вирішальне значення. Лідерства на полі бою. Лідерства в допомозі армії, що діє. Лідерства в міжнародних відносинах. І хоча ставка в цій війні інша, вона не менш висока, ніж 80 років тому. За що ми боремося зараз? Не просто за землю, хоча й за неї, звісно. Не просто за людські права чи право одного народу – українців – жити незалежно, хоча й за них, звісно. Не просто за свободу у Європі чи всюди на кордонах Росії, хоча й вона буде гарантована як результат нашої перемоги. Ми разом боремося за те, щоб війна більше ніколи не розглядалася будь-яким агресором як засіб досягнення загарбницьких цілей. І, можливо, вперше в історії людства ми здатні зараз показати всім у світі й надовго, що демократії, об’єднавшись, можуть зупинити будь-яку тиранію, навіть якщо спочатку здається, що в неї необмежені ресурси для агресії. Але це може стати реальністю, тільки якщо Росія програє на полі бою в Україні. Саме тому треба продовжувати постачання сучасної та ефективної зброї нашій державі в достатньому обсязі, щоб остаточно зламати наступальний потенціал російської тиранії. Треба посилювати санкції проти Росії й застосувати їх проти всіх, хто здійснює терор чи допомагає йому. І треба залучати більше народів до нашої коаліції захисту свободи, особливо тих, проти кого Росія у ХХІ столітті вирішила застосувати один із найстрашніших видів зброї – голод. Штучний голод. Демократії світу здатні зупинити будь-яку тиранію. Ми здатні зупинити будь-яке зло, яке загрожує нашій свободі. Тільки спільного лідерства всього вільного світу може вистачити для цього. І має вистачити й терпіння. Терпіння на шляху до перемоги. Ніхто не знає сьогодні, скільки часу й зусиль знадобиться, щоб дійти до неї. Однак перемога варта того, щоб дійти. І стане нашою спільною з вами історією. Такою ж видатною, що нас із вами цитуватимуть згодом так само, як ми зараз цитуємо сера Черчилля. Я дякую вам за увагу! Дякую за нагороду – нагороду народу України! Слава Україні!</p>
  <div class="source"><a href="https://www.president.gov.ua/news/demokratiyi-svitu-zdatni-zupiniti-bud-yaku-tiraniyu-vistup-p-76673">https://www.president.gov.ua/news/demokratiyi-svitu-zdatni-zupiniti-bud-yaku-tiraniyu-vistup-p-76673</a></div>
</article>


<article>
  <h2>Українська сміливість надихає всі вільні нації, і лише уявіть, як надихатиме наша перемога – звернення Президента Володимира Зеленського</h2>
  <div class="badges"><span class="chip">UK</span> <span class="chip">2022-07-26</span></div>
  <p>Українці! Українки! Незламний народе найсильнішої країни! Сьогодні окупанти знову вдарили по Одеській області, знову – ракетами по звичайних будинках. Ракетами, які призначені для знищення військових кораблів та інших значних цілей. Саме такою важкою зброєю російська армія руйнує звичайний приватний сектор поблизу моря. Люди там жили, відпочивали... І ми за це будемо обов’язково бити у відповідь, хоч би що там брехало про такі удари російське Міністерство оборони. Постійний російський терор Харкова й області, Миколаєва, міст і сіл Запорізької області, Дніпропетровщини, Донбасу, прикордонних районів Сумщини й Чернігівщини – все це окупантам просто так не минеться. Вже чотири місяці російська держава не повідомляла своїм громадянам жодної інформації – навіть відцензурованої – про втрати окупаційного контингенту. Повне мовчання. Нічого не публікувалося й не говорилося в численних інтерв’ю та виступах на політичному й військовому рівнях. Утім, ця кількість уже майже 40 тисяч – стільки людей російська армія втратила вбитими за час від 24 лютого. А ще десятки тисяч поранених, скалічених. І якщо російська держава не говорить цього офіційно, і навіть у загальних рисах, то це означає, що кожен і кожна, хто ще зберіг будь-які контакти в Росії чи інформаційний вплив на їхнє суспільство, має доносити цей простий факт до тих, до кого може. 40 тисяч одних тільки вбитих окупантів. Сьогодні стало відомо, що Британія розширила санкційний список проти Росії. Додалися ще десятки людей і організацій. Це правильна тенденція, і я вдячний Британії за незмінну твердість у санкційних питаннях. Це приклад, який варто наслідувати й усім іншим у західному світі. Зокрема, сьогоднішні повідомлення про чергове спровоковане зростання газових цін на європейській біржі вище 2 тисяч доларів за тисячу кубів – це вже достатній привід, щоб розширити санкції проти Росії. Оскільки для всіх зрозуміло, що це свідомий ціновий терор Росії проти Європи. Використовуючи «Газпром», Москва робить усе, щоб ця зима стала для європейських країн найбільш жорсткою. На терор потрібно відповідати – відповідати санкціями. Сьогодні вперше в історії міждержавних відносин України та Уругваю провів переговори з паном Президентом цієї латиноамериканської держави. Подякував за підтримку в міжнародних організаціях і закликав Уругвай, як і інших у регіоні Латинської Америки, запроваджувати санкції проти Росії. Зробимо все, щоб у світі не залишилося жодного регіону, де б не розуміли правди про російську агресію. Вже маємо комунікацію з Чилі, Парагваєм, Коста-Рикою. І ось тепер – Уругвай. Продовжимо цю роботу. І ще декілька знакових подій, про які варто сказати. Сьогодні в Лондоні за участю Премʼєр-міністра Бориса Джонсона відбулася церемонія нагородження Премією Вінстона Черчилля за лідерство. Я вважаю, що це відзнака усім нашим героям, усім нашим людям, усім нам, хто кожен на своєму рівні протистоїть тиранії. І для мене було справді честю приймати цю премію. Сьогодні ж у Нідерландах – країні, заради розуміння якої ми дуже довго працювали – український народ відзначили ще однією нагородою – спеціальною Нагородою нідерландської незалежності. Від імені українців її отримав наш посол. Зокрема й ці знакові речі відображають кардинальні зміни у ставленні до України, які відбулись у світі. Наша сміливість справді надихає всі вільні нації та загалом спільноту демократичних держав. І лише уявіть, як надихатиме українська перемога. Увечері підписав указ про нагородження наших воїнів. 198 учасників бойових дій відзначені державними нагородами України. Двоє з них – посмертно. Вічна памʼять усім, хто віддав життя за Україну! Вічна слава всім, хто воює за незалежність нашої держави! Слава Україні!</p>
  <div class="source"><a href="https://www.president.gov.ua/news/ukrayinska-smilivist-nadihaye-vsi-vilni-naciyi-i-lishe-uyavi-76689">https://www.president.gov.ua/news/ukrayinska-smilivist-nadihaye-vsi-vilni-naciyi-i-lishe-uyavi-76689</a></div>
</article>


<article>
  <h2>Щотижня посилюємо Україну, наближаємося до Євросоюзу, забезпечуємо сили, щоб протистояти Росії – звернення Президента Володимира Зеленського</h2>
  <div class="badges"><span class="chip">UK</span> <span class="chip">2022-07-27</span></div>
  <p>Бажаю здоров’я, шановні українці! Коротко звітую про добу, що минає. Перше – щодо Антонівського мосту в Херсоні та інших переправ в області. Звичайно, всі вони будуть відбудовані, але вже нами. Робимо все для того, щоб в окупантів не залишалося жодних логістичних можливостей на нашій землі. Хоч би які в них були плани – ми їх зламаємо. І будемо звільняти нашу територію воєнними, дипломатичними та всіма іншими доступними інструментами, поки не вийдемо на законні кордони України. Друге – сьогодні Верховна Рада України погодила призначення нового Генерального прокурора, ним став Андрій Костін. Людина порядна, професійна, уміє працювати системно. Серед його найголовніших завдань суспільство бачить забезпечення всього, що необхідно для притягнення Росії до відповідальності за війну. Це співпраця з Міжнародним кримінальним судом, з державами-партнерами, які допомагають встановлювати конкретних винних серед російських військових; це фіксація фактів скоєних окупантами злочинів, забезпечення формування доказової бази для притягнення до кримінальної відповідальності кожного воєнного злочинця. Офіс Генерального прокурора є однією з ключових інституцій, які працюють для того, щоб усі російські вбивці й кати відповідали за скоєне проти українців. Третє – готуємося до збільшення нашого експорту електрики споживачам у Європейському Союзі. Попри таку війну ми в рекордний термін забезпечили приєднання енергомережі України до енергосистеми всієї Європи. Наш експорт дає нам змогу не тільки мати валютну виручку, але й допомагати нашим партнерам вистояти проти російського енергетичного тиску. Поступово зробимо Україну одним з гарантів європейської енергетичної безпеки саме завдяки нашому внутрішньому виробництву електрики. Четверте – готуємося до дуже важливих політичних і дипломатичних подій, які заплановані на другу половину цього тижня. Передусім це стосується завтрашнього відзначення Дня Української Державності. Але не тільки цього. Будуть ще події, будуть ще новини. Щотижня посилюємо нашу державу, щотижня робимо речі, які зближують нас із Європейським Союзом, і щотижня забезпечуємо додаткові сили, щоб протистояти Росії. Пʼяте – сьогодні відбулося спільне засідання Міжнародної санкційної групи під керівництвом Андрія Єрмака і Майкла Макфола за участю представників українського парламенту – керівництва Верховної Ради та фракцій і груп. Напрацьовуються нові рішення, які збільшать ціну для Росії за війну. Зокрема, є ініціатива щодо посилення відповідальності на рівні Євросоюзу за ухилення від санкцій та ініціатива щодо обов’язкового розкриття інформації про будь-які ділові контакти, спільне володіння корпоративними правами та власністю з громадянами Росії. Санкційна група Єрмака-Макфола буде координувати свою роботу з представниками нашого парламенту. І ще одне. За час повномасштабної війни 160 українським воїнам я присвоїв звання Героя України. І серед них – одному з найефективніших українських льотчиків, майору Олександру Кукурбі. У квітні в Маріїнському палаці, у Білій залі Героїв України, я вручив йому орден «Золота Зірка». Вчора майор Кукурба загинув у бою. Це був його сотий бойовий виліт. Справжній український герой, якого ми будемо завжди памʼятати. Вічна памʼять усім, хто загинув за Україну! Слава кожному й кожній, хто захищає нашу державу! Слава Україні!</p>
  <div class="source"><a href="https://www.president.gov.ua/news/shotizhnya-posilyuyemo-ukrayinu-nablizhayemosya-do-yevrosoyu-76701">https://www.president.gov.ua/news/shotizhnya-posilyuyemo-ukrayinu-nablizhayemosya-do-yevrosoyu-76701</a></div>
</article>


<article>
  <h2>Всі етапи історії державності України можна описати одним реченням: ми були, є й будемо – звернення Президента Володимира Зеленського з нагоди Дня Української Державності</h2>
  <div class="badges"><span class="chip">UK</span> <span class="chip">2022-07-28</span></div>
  <p>Великий народе великої країни й великої держави, яка існувала на цій землі з давніх-давен, яку з давніх-давен намагались і поневолити, і знищити! Чимало хто й чимало разів. І яка з давніх-давен не дозволяла цього зробити. Нікому й ніколи. Держава, у якій почалась історія християнства Східної Європи, коли 1034 роки тому її охрестив Великий Київський Князь Володимир. Держава, у якій почалась історія незламності, якою захоплюється зараз уся Європа й цілий світ. Це наша держава. Наша країна. Це Україна. Історія її державотворення налічує тисячі років. Але тільки цьогоріч ми вперше відзначаємо День Української Державності. Нам не потрібні салюти й помпа, щоб показати, яке значення має власна державність для українського народу. Сьогодні ми захищаємо її зі зброєю в руках. 155 днів поспіль. Можна сказати, що для нас День Державності – це кожен день. Кожен день ми б’ємося, щоб кожен на планеті нарешті зрозумів: ми не колонія, не анклав, не протекторат. Не губернія, еялет чи коронний край, не частина чужих імперій, не «землі у складі», не союзна республіка. Не автономія, не провінція, а вільна, самостійна, суверенна, неподільна й незалежна держава. Вона бере свій початок щонайменше півтори тисячі років тому. З часу офіційно визнаної ООН і ЮНЕСКО дати, коли Кий, Щек, Хорив і Либідь заснували столицю України. Вона єдина законна спадкоємиця Київської Русі, надбань і здобутків наших правителів. Аскольда і Діра, Віщого Олега, князя Ігоря, рівноапостольної княгині Ольги, Святослава Хороброго, Володимира Великого, Ярослава Мудрого, Володимира Мономаха, короля Данила. Вона спадкоємиця Козацької Держави. Батьківщина Байди Вишневецького, Сагайдачного, Богдана Хмельницького, Івана Мазепи, Пилипа Орлика. Вона – правонаступниця Української Народної Республіки й Української Держави Гетьмана Павла Скоропадського. Самостійності, незалежності й соборності, які були проголошені універсалами Центральної Ради та Актом Злуки. Вона має багаті традиції законотворчості, писемності та дипломатії. «Руська правда», Бертинські аннали, Остромирове Євангеліє, Конституція Пилипа Орлика та сотні інших пам’яток, джерел і документів, які містять писемні згадки про нашу державу та її визнання з боку інших держав і правителів. Вона має славетні військові традиції. Вона – батьківщина знаних воїнів, незламних борців за власну свободу й державність. На Русі, на Січі, на бойовищах Першої та Другої світової війни. У Холодному Яру, в карпатських лісах, під Крутами. Всі етапи історії державності України, її захисту та боротьби за неї можна описати одним реченням: ми були, є й будемо! Будемо, бо наша держава має неймовірних синів і доньок, які стали на її захист. На їхніх бойових знаменах і хоругвах майорять імена Святослава Хороброго, Короля Данила, гетьманів Сагайдачного, Хмельницького, Виговського, Апостола, генералів Гандзюка й Алмазова. Вони носять почесні найменування – «Лицарів Зимового Походу», «Січових Стрільців», «Чорних Запорожців», холодноярівців. Вони та ще мільйони інших наших воїнів боронять Україну під іменами своїх предків. З відповідальністю перед ними. І ми відчуваємо їхню підтримку. Всіх поколінь борців за самостійну Україну. Наші бійці обороняють Україну на землі, на воді, у повітрі. Наші предки боронять її з небес. А всі вони разом – наші янголи. Наші янголи мають крила. Але під ними – зброя. Ми ніколи не дістаємо її першими. Але якщо нападають на наш дім – стоїмо до останнього. Бо, втрачаючи власну державу, будь-який народ втрачає передусім не територію. Не гектари й не квадратні кілометри суші або акваторії. Втрачаючи власну державу, народ втрачає власне обличчя. Власне ім’я. Свою самобутність, ідентичність, пам&#x27;ять, а з ними – своє серце й душу. І це для нас набагато страшніше за ворожі армії, літаки, ракети й танки. Тому мільйони з нас готові зупиняти їх без страху. І боронити найцінніше ціною власного життя. Бо втративши те, що має для нас сенс, ми втрачаємо сенс самого життя. Бо для нас жити в неволі – це не жити. Бути залежними – це не бути. Бо несамостійна й невільна Україна – це не Україна. Ми не знаємо слова «рабство». Воно є в наших словниках, але не в наших головах. Ми віддамо останню сорочку, віддамо все, що в нас є, за те, що є в нашому серці. Саме тому ми будемо битися за свою державність до останнього – останнього подиху, останнього патрона, останнього солдата. Тільки не нашого, а ворожого. Ми будемо жити, щоб боротись, і боротися, щоб жити. Ми не здамося, допоки не проженемо зі свого дому останнього окупанта. Ми не зупинимось, допоки не звільнимо останній метр української землі. Ми не заспокоїмося, допоки не визволимо останнє наше село, нашу останню хату, останню криницю, нашу останню вишню, нашу останню вербу! Так буде. І буде тільки так! Бо для нас і для окупанта все це має зовсім різні, полярні значення. Те, що для них мішені, для нас – святині. Те, що для них невідомі назви на карті, для нас – місця, знайомі з дитинства. Вони виконують чужі злочинні накази, ми – свій священний обов’язок. Ми б’ємося за різне, тож і фінал цієї битви для кожного буде різним. За значенням. І навіть за звучанням. По-русски – это провал спецоперации. Українською – перемога у війні! Ось чому вона буде. Ось чому буде наша держава. З Днем Хрещення Київської Русі – України! З Днем Української Державності! Слава Україні!</p>
  <div class="source"><a href="https://www.president.gov.ua/news/vsi-etapi-istoriyi-derzhavnosti-ukrayini-mozhna-opisati-odni-76705">https://www.president.gov.ua/news/vsi-etapi-istoriyi-derzhavnosti-ukrayini-mozhna-opisati-odni-76705</a></div>
</article>


<article>
  <h2>Виступ Президента Володимира Зеленського на засіданні Верховної Ради з нагоди Дня Української Державності</h2>
  <div class="badges"><span class="chip">UK</span> <span class="chip">2022-07-28</span></div>
  <p>Шановний пане Голово Верховної Ради України! Дорогий друже Гітанасе! Шановна пані Президент Роберто Мецоло! Шановні наші депутати, шановні урядовці! Шановні наші військові І всі наші громадяни України! Ми – громадяни найміцнішої держави у світі. Держави, яка воює. Держави, яка при цьому реформується. І держави, яка забезпечила найпотужніше в історії об’єднання демократій. Держави, яка у 155-й день повномасштабної війни Росії проти нас має силу, щоб відзначати свій день – День Української Державності. Ми зробили так, що цінності вільного світу не залишилися просто риторикою й реально запрацювали для захисту цивілізації. Ми зробили так, що Європейський Союз об’єднаний найбільше за всі роки свого існування та зміцнюється завдяки нашій з вами міцності. Ми зробили так, що всі тирани цього світу побачили, який потенціал має демократія. Це зробили ми, громадяни України. Ми всі – військові й цивільні, дипломати й волонтери, державні службовці та бізнес, політики, суспільні лідери та медіа... Кожен і кожна, хто сумлінно працював на своєму рівні заради одного – заради України, своєї сім&#x27;ї та нашого майбутнього. Це зробили ми – громадяни держави, яка має понад тисячу років історії. Понад тисячу років своєї культури. Понад тисячу років свого характеру – незламного українського характеру, який вистояв на нашій землі під ударами багатьох загарбників... Куди ти прийшла, армія Росії, засліплена своїми жалюгідними амбіціями? Ти пішла проти нас – проти тих, кого підготували до цієї вирішальної війни за незалежність десятки й десятки поколінь українського народу, який жив і живе тут, який боровся й бореться тут, який будував і будує тут і який мріяв та мріє понад усе, щоб над ним і Україною не було чужого панування. Настав час, щоб ця мрія назавжди стала реальністю. Це наш час! Ми реалізуємо цю мрію. Ми станемо не новою легендою про героїчний спротив, а державою переможців. Не 300 спартанцями, які варті фільмів, книг і вистав. А багатомільйонним народом-героєм, який вартий життя, вартий перемоги й навчатиме інших у світі, як захищатися, як перемагати. Ми запам’ятаємось не як ті, хто намагався, а як ті, хто зберіг, посилив і передав нашу державу нашим дітям, щоб вони передали її своїм дітям. Вільну, міцну, сучасну й ефективну державу. Це зробимо ми – ми з вами, громадяни України. Друже Гітанасе Наусєдо, шановний пане Президенте! Я хочу подякувати сьогодні, в день нашої державності, тобі й у твоїй особі – усьому литовському народу за вагому, важливу героїчну підтримку, яку має Україна. Дякую! Це не було для наших держав політикою – це відображає однаково сильну волелюбність наших народів. Народів, які йшли і йдуть разом європейською історією. Дякую тобі ще раз! Пані Роберто, пані Голово Європейського парламенту! Я хочу відзначити вашу сміливість. Ви відвідали Київ у той час, коли армія окупантів загрожувала нашій столиці, і зробили це першою серед керівників інституцій Євросоюзу. Ми побачили тоді у вашій сміливості наш характер, ми побачили нашу людину – людину, яка завжди захищатиме цінності Європи й не зрадить свободи. Я дякую вам! Я дякую всім друзям і партнерам України – і з великих держав, і з географічно менших, але чия воля не поступається волі найбільших. Дякую кожному й кожній, хто допомагає українцям знищувати зло! Через жорстокість історії після кількох невдалих її поворотів про нашу державу – був такий час – не згадували. Потім, таке бувало, говорили, що Україна – це десь там поруч із Росією чи взагалі нібито її частина. Ми переконані, що тепер про нас точно знають: Україна – це єдина держава світу, яка має сміливість бити Росію. Бити на нашій землі, і неважливо, чим та погрожує. Важливо, що ми закохуємо інших у нашу українську незламність. Важливо, що ми всі є державою, яка функціонує заради українських інтересів і на яку зважають всі у світі. Важливо, що ми є демократичною державою, яка посилює свої інституції навіть зараз, особливо зараз – у час такої руйнівної війни. Ми подали заявку на вступ до Європейського Союзу і здобули кандидатство зі швидкістю та в умовах, яких не було в жодної іншої держави. Це наш розвиток. Це наші друзі, їхня допомога. Це наші інтереси. Це українська швидкість – те, на що ми стали здатними, коли звільнилися від ілюзій і досягли історично найбільшої національної єдності. Слава Україні! З такою ж швидкістю ми маємо прийти й до початку переговорів щодо членства України у Європейському Союзі. Все, що маємо зробити для цього, – ми зробимо. Синхронізувати законодавство України з правом Євросоюзу – ми виконаємо. Сформований і план імплементації всіх регламентів та директив ЄС у межах виконання Угоди про асоціацію з Євросоюзом. Це фактично спільне завдання для нас, для вас, шановні депутати, і для уряду нашої держави. І це відповідає нашій новій реальності. Реальності того, що процес європейської інтеграції переведений нами зі сфери зовнішньої політики у сферу внутрішньої політики. Ось із цього стартує справжня робота, справжня євроінтеграція. Україна завжди була Європою. Наші цінності завжди були європейськими. Наш державотворчий досвід різних часів – це європейський досвід. І ось тепер ми прийшли до того, що наша державна система інституційно стає Європою. Ми розпочали процес деолігархізації – формується реєстр, який готовий поставити олігархів під владу суспільства. Я підписав указ про створення конкурсної комісії з добору кандидатів до Вищої ради правосуддя, і завдяки цьому та іншим крокам зробимо все, щоб фундаментальна судова реформа забезпечила для кожного українця – кожного й кожної – доступ до доброчесного та компетентного правосуддя. Сьогодні новий Генеральний прокурор першим своїм рішенням фіналізував призначення й нового керівника Спеціалізованої антикорупційної прокуратури. І для мене честь оголосити зараз про ще один дуже вагомий крок. Європейський Союз має Коледж Європи в Брюгге й Натоліні – це одні з найповажніших закладів післядипломної освіти, які готують фахівців для роботи в інституціях ЄС і державах-членах. Ми створюємо в Україні наш Коледж Європи. Вже підписано відповідний меморандум між урядом України і Коледжем Європи у Натоліні. На першому етапі в одному з українських закладів вищої освіти запрацює факультет європейської інтеграції, а згодом на його основі – Коледж Європи у межах Президентського університету. І хоча мені казали, що це не вирішується за місяці – як багато разів говорили це й з інших питань, – я знаю, що створення нашого Коледжу Європи триватиме недовго. Я впевнений, він скоро запрацює. Ми вже маємо цей досвід – переводити в місяці те, на що відводили роки й десятиліття, і в тижні – те, на що вимагали від нас із вами місяців. Такий Коледж стане не лише фаховою основою для європейської політики України як члена ЄС, а й нашим внеском у розвиток європейських інституцій. Ось це і є те, що ми можемо, ми – громадяни України. Ось це і є наша державність. Ми показали силу в боях і об’єднали світ найкращими емоціями, які тільки бувають у людей. Ми боремося проти терору окупантів, захищаємо людяність для всіх народів. Ми гарантуємо, що кордони Європи ніколи більше не посунуться західніше від нашого східного державного кордону, і робимо наші державні й суспільні інституції передовими. І коли сьогодні, у цей День Української Державності, тут, у Верховній Раді України, перед очима всього українського народу я відзначатиму сильних людей за сильні вчинки «Хрестом бойових заслуг», я хочу, щоб усі українці відчували: ми – за спинами тих, хто на полі бою захищає нашу державу, а за нашими спинами – мільйонів українців, які живуть зараз, – ті, хто протягом століть творив українську історію, українську культуру та український характер. Ми маємо бути гідними висоти нашого народу, усіх його поколінь, і тисячолітньої ваги нашої державності. Я вітаю всіх вас зі святом! Дякую нашим героям! Слава Україні!</p>
  <div class="source"><a href="https://www.president.gov.ua/news/vistup-prezidenta-volodimira-zelenskogo-na-zasidanni-verhovn-76717">https://www.president.gov.ua/news/vistup-prezidenta-volodimira-zelenskogo-na-zasidanni-verhovn-76717</a></div>
</article>


<article>
  <h2>Ніхто у світі не вкладається в тероризм більше, ніж Росія, і це потребує юридичної реакції – звернення Президента України</h2>
  <div class="badges"><span class="chip">UK</span> <span class="chip">2022-07-28</span></div>
  <p>Бажаю здоров’я, шановні українці! Сьогодні ми вперше відзначили День Української Державності, і я був щасливий побачити, скільки людей сприйняли це свято близько до серця й вітали з ним, і усміхались, і пишались Україною. Здається, ми мали відзначати такий день багато-багато років – настільки він логічний. Але встановили це свято лише торік. І що ж, тепер – назавжди. Під час урочистого зібрання у Верховній Раді України я вручив бойові нагороди нашим воїнам – «Хрести бойових заслуг». Зокрема, генерал-полковнику Олександру Сирському, командувачу оперативно-стратегічного командування «Хортиця», генерал-майору Андрію Ковальчуку, бригадному генералу Андрію Гнатову, бригадному генералу Михайлу Драпатому, полковникам Євгену Булацику, Миколі Мішакіну й Олегу Федоріву, підполковнику Павлу Розлачу, майорам Руслану Маришеву й Денису Нохріну, капітану Дмитру Береговому, старшим лейтенантам Дмитру Ліннику та Анатолію Танцюрі, лейтенанту медичної служби Юлії Головні, сержанту Павліні Миколаєвич, штаб-сержанту Роману Паламарчуку, молодшому сержанту Олександру Рогачевському, старшому матросу Олені Заблоцькій і солдату Сергію Міщенку. Дякую всім за службу та за результативність у боях! Сьогодні ж у Маріїнському палаці я вручив паспорти громадян нашої держави юним українцям і українкам – хлопцям і дівчатам, які були змушені залишити свій дім через бойові дії, юним волонтерам, переможцям всеукраїнських олімпіад, дітям наших воїнів, які боронять Україну, і дітям тих, хто віддав своє життя за незалежність держави. Натхненна церемонія, яка утверджує силу громадянства України! У таких дітях – майбутнє України, у їхній щирості й розумі. Я пишаюся бути Президентом таких громадян. Мав честь подякувати одному з найбільших наших друзів – пану Президенту Литви Гітанасу Наусєді за підтримку та надзвичайно вагомі речі, які посилили наш захист. До Верховної Ради України у спеціальному форматі звернулася Голова Європейського парламенту Роберта Мецола – наш із вами принциповий друг у європейських структурах. Були важливі телефонні розмови. Вранці – зі Вселенським Патріархом Варфоломієм. Подякував йому за молитви за Україну, за побажання перемоги й миру. Увечері говорив з Премʼєр-міністром Нідерландів Марком Рютте – дуже змістовно про нашу подальшу співпрацю. Провів чергове засідання Ставки Верховного Головнокомандувача. Розглянули чотири питання. З того, що можна сказати зараз публічно: проаналізували стан забезпечення – на цей час – озброєнням наших захисників, постачання допомоги від партнерів і загалом стан виконання Плану оборони України, який був уведений в дію 24 лютого. Лише за першу половину цієї доби й лише у Києві було чотири повітряні тривоги. Російська армія завдала ракетних ударів по Київщині, по Кропивницькому, била по Миколаєву, продовжила серію стратегічно безглуздих і жорстоких штурмів на Донбасі... Я дякую кожному й кожній, хто відбиває цей терор. І хочу подякувати також американським сенаторам, які одноголосно схвалили резолюцію, яка закликає Державний департамент США визнати Росію державою – спонсором тероризму. Можна взяти будь-який день в Україні – сьогоднішній чи будь-який інший після 24 лютого, щоб побачити, що ніхто у світі не вкладається в тероризм більше, ніж Росія. Це справді потребує юридичної реакції на глобальному рівні. І немає жодної раціональної причини, щоб такої реакції не було, зокрема у США. Продовжуємо акумулювати міжнародну гуманітарну підтримку. Я радий, що новим амбасадором державної благодійної платформи United24 став Демна – це креативний директор дому моди Balenciaga. Він сказав мені, що рішення стати амбасадором United24 пов’язане з його особистою історією, бо він пережив травму біженства. І Україні Демна допомагатиме в напрямку відбудови. Нагадаю, що раніше амбасадорами United24 вже стали Андрій Шевченко, Еліна Світоліна, Лієв Шрайбер і гурт Imagine Dragons. Ми зробимо все, щоб у світі не залишилося жодної байдужості до цієї жахливої війни, яку Росія розв’язала проти нашої держави та проти самої ідеї свободи. Ми обовʼязково переможемо! Ще раз вітаю з Днем Української Державності! Слава Україні!</p>
  <div class="source"><a href="https://www.president.gov.ua/news/nihto-u-sviti-ne-vkladayetsya-v-terorizm-bilshe-nizh-rosiya-76757">https://www.president.gov.ua/news/nihto-u-sviti-ne-vkladayetsya-v-terorizm-bilshe-nizh-rosiya-76757</a></div>
</article>


<article>
  <h2>Наша дипломатія винесла інформацію про російський удар по Оленівці на найвищий міжнародний рівень; Росії нікого не вдасться обманути – звернення Президента України</h2>
  <div class="badges"><span class="chip">UK</span> <span class="chip">2022-07-29</span></div>
  <p>Українці й українки! Всі наші захисники, захисниці! Повертаюся з Одеської області. Зокрема, зустрічався сьогодні з нашими героями – бійцями Сил спеціальних операцій. Я подякував їм за службу, нагородив найкращих і наголосив на тому, що головне їхнє завдання – щоб у ворога не було жодної спокійної хвилини на цій землі. Земля має горіти під ногами. Кожен окупант, який знущається з українців, який катує, вбиває, повинен знати, що відплата за це буде. Навіть якщо хтось із російських убивць сподівається, що їх нібито не притягнуть до відповідальності, що вони нібито десь сховаються, хай знають – вони відповідатимуть у будь-якому разі. Географія, час, кордони, стіни не зупинять справедливої відплати. Заслухав сьогодні доповіді про удар окупантів на Оленівці Донецької області. Це був свідомий російський воєнний злочин, свідоме масове вбивство українських військовополонених. Понад 50 загиблих… Коли оборонці «Азовсталі» виходили із заводу, ООН і Міжнародний комітет Червоного Хреста виступили гарантами життя та здоров’я наших воїнів. Збройні Сили України, Служба безпеки, Головне управління розвідки та уповноважений Верховної Ради України виступили зі спільною заявою до ООН, Червоного Хреста як гарантів тих домовленостей щодо захисників «Азовсталі». Підтримую цю заяву. Зараз гаранти повинні реагувати. Повинні захистити життя сотень українських військовополонених. І додам від себе: має бути чітке юридичне визнання Росії державою – спонсором тероризму. Особливо я звертаюся до Сполучених Штатів Америки – рішення потрібне, потрібне зараз. Росія довела численними терактами, що є найбільшим джерелом тероризму у світі сьогодні. Це – факт. Українська дипломатія винесла інформацію про російський удар по Оленівці на найвищий міжнародний рівень. Радбез ООН поінформований. Усі учасники міжнародних відносин знатимуть, що відбулося насправді. Росії нікого не вдасться обманути. Так само міжнародна спільнота поінформована про всі деталі нашої протидії російському терору голодом. Сьогодні в Одесі почалася конкретна робота з відновлення експорту українського зерна. Це важливо. Важливо не тільки з погляду економічної міцності нашої держави, яка потрібна, щоб вистояти в цій війні. Це важливо для того, щоб світ вистояв під тиском продовольчої кризи. Що більше українського зерна буде на світовому ринку, то стабільнішою буде ситуація в наших партнерів, а отже – ефективнішою буде й наша спільна протидія державі-терористу. Підкреслюю – терористу. Не хочу зараз нічого прогнозувати – подивимося, як будуть виконуватися домовленості щодо зернового експорту. ООН, Туреччина й інші міжнародні партнери відповідають за безпекову сторону цього процесу. Все, що необхідно для захисту нашого узбережжя, роблять Збройні Сили України. Я хочу сказати сьогодні ще одне. Російський терор спрямований передусім на те, щоб зламати нашу внутрішню силу. Росія нічого не може зробити з нами на полі бою. Наші оборонці дуже міцні. Такими ж міцними маємо бути й ми з вами. Наші емоції, наша спільна воля боротися мають бути сильними до самої нашої перемоги. Хоч би що робили окупанти, хоч би як вони намагалися зламати наш дух, ми повинні триматися, бути мобілізованими й повністю зосередженими на тому, що необхідно для нашої перемоги. Якщо хтось із вас відчуває, що не витримує того зла, яке бачить, подумайте, як іще особисто ви можете допомогти обороні України. Допомагайте ЗСУ! Доносьте світу факти про російський терор! І переконуйте всіх, кого знаєте в країнах-партнерах, щоб збільшували допомогу Україні. Ми обов’язково переможемо. Але до цього треба дійти. Нам усім разом. Вічна пам’ять усім жертвам російського терору! Вічна слава кожному й кожній, хто знищує цих окупантів! Слава Україні!</p>
  <div class="source"><a href="https://www.president.gov.ua/news/nasha-diplomatiya-vinesla-informaciyu-pro-rosijskij-udar-po-76785">https://www.president.gov.ua/news/nasha-diplomatiya-vinesla-informaciyu-pro-rosijskij-udar-po-76785</a></div>
</article>


<article>
  <h2>Визнання Росії державою-терористом потрібне не як політичний жест, а як дієвий захист вільного світу – звернення Президента України</h2>
  <div class="badges"><span class="chip">UK</span> <span class="chip">2022-07-30</span></div>
  <p>Українці! Українки! За цю добу наша держава отримала багато сигналів із різних країн, які засуджують російський терористичний акт в Оленівці. Світ бачить правду. І я дякую всім нашим партнерам, які готові приєднатися до встановлення всіх обставин цієї жахливої страти наших полонених. Усі докази цього злочину окупантів будуть зібрані. Всі винні – хто погоджував, хто організовував, хто підривав цих людей, хто знав про це – всі вони будуть знайдені. Але все ж таки цього зараз замало. Обов’язково мають бути і юридичні кроки з боку світової спільноти щодо держави-терориста. Недостатньо лише засудження на рівні політичної риторики за це масове вбивство. Які після цього можуть бути відносини з терористом? Який може бути бізнес із такою країною? Українські дипломати та всі друзі України за кордоном іще більше посилять активність для відстежування та знищення всіх тих зв’язків держави-терориста з вільним світом, якими Росія ще користується. І формальне юридичне визнання Росії державою-терористом, зокрема визнання від Держдепу Сполучених Штатів, потрібне не як політичний жест, а як дієвий захист вільного світу. Таке рішення автоматично ускладнить існування для держави-терориста, автоматично розірве різноманітні політичні й бізнесові зв’язки, які в іншому разі Росія зберігатиме. І це все відбудеться стовідсотково. Це доведеться робити – питання лише в часі та у форматі ухвалення цього рішення. І що швидше це буде, то менше зла Росія встигне зробити. Точно таку саму мотивацію зараз важливо почути всім тим нашим людям, які ще залишаються на Донбасі, у зонах найжорсткіших боїв. Там сотні тисяч людей, десятки тисяч дітей… Багато хто відмовляється виїхати… Але це справді потрібно зробити. Це рішення все одно доведеться ухвалювати. Все одно! Повірте мені. І що раніше це буде зроблено, що більше людей виїде з Донецької області зараз, то менше людей російська армія встигне вбити. Тому, якщо у вас є змога, говоріть, будь ласка, з тими, хто ще залишається в зонах бойових дій на Донбасі. Будь ласка, переконуйте їх, що виїхати потрібно, а особливо якщо це сім’ї з діточками. Якщо у вас є змога допомогти переселенцям – зробіть це. Урядове рішення про обов’язкову евакуацію з Донецької області є, все організовується. Повний супровід, повна допомога – і логістична, і виплати. Потрібно тільки рішення від самих людей, які досі його не ухвалили для себе. Їдьте, ми допоможемо. Ми – не Росія. Саме тому для нас кожне життя має значення. І ми будемо використовувати всі доступні можливості, щоб урятувати якнайбільше життів і щоб по максимуму обмежити російський терор. На цьому етапі війни для Росії терор – це основна зброя. І тому основне завдання кожного українця, кожного захисника свободи й людяності у світі – робити все, щоб ізолювати державу-терориста і щоб захистити якнайбільше людей від російських ударів. Я вдячний усім, хто бореться за Україну! Нашим героям! Вдячний усім, хто рятує наших людей від цього російського терору! Всіх переможемо! Слава Україні!</p>
  <div class="source"><a href="https://www.president.gov.ua/news/viznannya-rosiyi-derzhavoyu-teroristom-potribne-ne-yak-polit-76797">https://www.president.gov.ua/news/viznannya-rosiyi-derzhavoyu-teroristom-potribne-ne-yak-polit-76797</a></div>
</article>


<article>
  <h2>Україна й наші люди, наші можливості могутніші за будь-які російські ракети – звернення Президента Володимира Зеленського</h2>
  <div class="badges"><span class="chip">UK</span> <span class="chip">2022-07-31</span></div>
  <p>Українці! Українки! Цієї доби відбувся один із найжорстокіших обстрілів Миколаєва та області за весь час повномасштабної війни. Десятки ракет і реактивних снарядів... Окупанти влучили по житлових будинках, школах, іншій соціальній інфраструктурі, по промислових обʼєктах. Російський удар забрав життя Олексія Вадатурського, засновника однієї з найбільших українських агрокомпаній «Нібулон», Героя України та його дружини Раїси. Мої щирі співчуття рідним і близьким подружжя Вадатурських. Саме такі люди, такі компанії, саме наш український південь гарантували світу продовольчу безпеку. Так завжди було. І так знову буде. Хай російські терористи навіть не сподіваються, що їм вдасться зруйнувати соціальний та виробничий потенціал України та пройтися по руїнах. Україна й наші люди, наші можливості точно могутніші, ніж будь-які російські ракети й снаряди. Зараз російська армія намагається посилити позиції в окупованих районах півдня нашої країни, збільшує активність на відповідних напрямках. Частину російських сил із їхніх позицій на сході перекидають на південь – на Херсонщину та у Запорізьку область... Але це їм там не допоможе. Жоден із російських ударів не залишається без відповіді від наших військових і розвідників. Збройні Сили України готові відповідати на будь-яку нову активність окупантів. І сьогодні я хочу подякувати кожному миколаївцю за незламність, за захист міста й області. Так само дякую Нікополю, Харкову, Кривому, всій Дніпропетровщині, міцним людям Запоріжжя та області, усім українцям Херсонщини, кожному й кожній, хто обороняє підступи до Одеси та області... Дякую за вашу сміливість! Стратегічно в Росії немає шансів перемогти в цій війні. І потрібно триматися, щоб і на тактичних рівнях держава-терорист відчувала свій програш. Потрібно триматися на півдні, на сході й усюди. Триматися в обороні, в дипломатії, в політиці. Зберігати нашу єдність – і не тільки до перемоги, а й після неї, щоб якісно відновити все зруйноване окупантами. Вірю, що ми все це зробимо. Підписав сьогодні декілька важливих законів, зокрема закон щодо надання додаткових гарантій захисту працівникам засобів масової інформації, які працюють в районах ведення бойових дій. Це посилить захист наших журналістів. Закон щодо забезпечення прав і свобод внутрішньо переміщених осіб – ліквідовуються бюрократичні бар’єри, які обмежували допомогу людям. Закон щодо захисту цивільного населення у разі надзвичайних ситуацій і воєнних дій. Також закон, який створює умови для комплексної термомодернізації будівель і спрощує процес відновлення житлового сектору, пошкодженого ударами окупантів. А ще – важливі ратифікаційні закони, деякі інші акти. Готуємося до нового тижня – як завжди, насиченого міжнародною активністю. Вже завтра – важливі переговори з європейськими партнерами. Днями продовжу звернення до міжнародної спільноти, спілкування з різними аудиторіями – це дуже важливо, зокрема зі студентською аудиторією. Хоч би що відбулося і хоч би що планували окупанти, ми маємо робити своє – захищати нашу державу та дбати одне про одного. Що ефективнішими будемо ми в цьому – усі ми, усі громадяни України, – то швидше досягнемо перемоги. Дякую всім, хто воює за Україну! Слава Україні!</p>
  <div class="source"><a href="https://www.president.gov.ua/news/ukrayina-j-nashi-lyudi-nashi-mozhlivosti-mogutnishi-za-bud-y-76805">https://www.president.gov.ua/news/ukrayina-j-nashi-lyudi-nashi-mozhlivosti-mogutnishi-za-bud-y-76805</a></div>
</article>


<article>
  <h2>Сила демократичного світу добре відчувається на полі бою в Україні цими тижнями – звернення Президента Володимира Зеленського</h2>
  <div class="badges"><span class="chip">UK</span> <span class="chip">2022-08-01</span></div>
  <p>Бажаю здоров’я, шановні українці! Сьогодні почалося виконання ініціативи щодо експорту українського зерна та іншої агропродукції з наших портів на Чорному морі. Перше судно, яке перевозить 26 тисяч тонн кукурудзи, вийшло з порту Одеси. Станом на зараз іще не час робити будь-які висновки та прогнозувати подальші події. Але порт запрацював, експортний рух почався, і це можна назвати першим позитивним сигналом того, що є шанс зупинити розгортання продовольчої кризи у світі. Наразі все залежить від виконання безпекових параметрів ініціативи, а це – відповідальність партнерів, насамперед Організації Об’єднаних Націй і Туреччини. У нас не може бути ілюзії, що Росія просто утримається від спроб зірвати український експорт. Росія послідовно провокувала голод в країнах Африки та Азії, які традиційно імпортували значні обсяги українського продовольства. А зараз, в умовах надзвичайної спеки цьогоріч у Європі, загроза цінової кризи та певного продовольчого дефіциту є також і для частини європейських країн. Тож подивимось, як працюватимуть домовленості та чи справді буде безпека. Своєї черги на відправлення вже чекають 16 суден, і ми готові зробити належний внесок у стабілізацію світового ринку продовольства. Для нашої держави це теж має значну користь, і питання не лише в мільярдах доларів валютної виручки. До вирощування експортних аграрних культур залучені близько півмільйона українців, а якщо додати суміжні галузі, то це плюс мільйон робочих місць. Звідси й відповідна державна увага до виконання експортної ініціативи. Це справді потрібно нашим людям. Говорив сьогодні з Президентом Франції Еммануелем Макроном, зокрема й про відновлення нашого аграрного експорту морем. Загалом переговори тривали півтори години й були дуже змістовними: передусім відносини в оборонній сфері, широкий спектр безпекових питань – дякую за вже передану Україні допомогу, яка ефективно захищає нас на полі бою. Також обговорили макрофінансову підтримку для нашої держави. Я попросив пана Президента допомогти нам розблокувати макрофін, який загальмувався у Європі. Хочу нагадати всім лідерам, що це 9 мільярдів євро. Це не дрібниці для нас, а важливі соціальні речі – це наші пенсії, це наші заробітні плати, підтримка для переселенців, і тому ми очікуємо відповідних рішень конкретних державних діячів. Пан Президент Франції поінформував мене про результати свого турне країнами Африки – ми зараз посилюємо цей напрямок нашої зовнішньої політики. Я запросив Президента Макрона взяти участь в онлайн-саміті Кримської платформи, який відбудеться незабаром. Торік ми створили Кримську платформу й розвиваємо цей формат – попри всі загрози та відчутну дипломатичну протидію Росії. За роки окупації Росія перетворила Крим на великий військово-тюремний табір, і десятки тисяч людей стали його жертвами. Крим став плацдармом для ударів по вільній території нашої країни... Слабка й недостатньо принципова реакція на окупацію Криму в 14-му році й у наступні роки стала однією з передумов того, що російська агресія змогла розростися до таких масштабів. Поступово відновимо справедливість і щодо нашого Криму. Ситуація на полі бою за минулу добу не зазнала суттєвих змін. Тривають жорстокі бої на Донбасі, на Харківщині, триває боротьба за південь нашої держави... Українська артилерія та розвідка вже зробили багато для того, щоб знизити вогневий потенціал окупантів, і це відчувається. Хочу сьогодні подякувати всім нашим воїнам, які руйнують російську логістику, які знищують боєзапас окупантів і які не залишають окупантам жодного безпечного місця на нашій землі. Також хочу подякувати зараз партнерам – усім, хто постачає Україні сучасну й ефективну артилерію, ракетні системи. Сила демократичного світу добре відчувається на полі бою в Україні цими тижнями. І сьогодні ж відбулася чергова розмова у форматі Україна – Сполучені Штати три на три: Андрій Єрмак та Джейк Салліван, Дмитро Кулеба та Ентоні Блінкен, Валерій Залужний та Марк Міллі. Це наш постійний формат, який вже дав змогу зробити фундаментальний внесок у захист усього вільного світу. Скоординували наступні кроки в підтримці України. Вічна слава всім, хто бореться за свободу! Слава Україні!</p>
  <div class="source"><a href="https://www.president.gov.ua/news/sila-demokratichnogo-svitu-dobre-vidchuvayetsya-na-poli-boyu-76821">https://www.president.gov.ua/news/sila-demokratichnogo-svitu-dobre-vidchuvayetsya-na-poli-boyu-76821</a></div>
</article>


<article>
  <h2>Кожна гривня, яку заробляють наші аграрії, і відновлені міжнародні зв’язки стануть внеском у посилення України – звернення Президента Володимира Зеленського</h2>
  <div class="badges"><span class="chip">UK</span> <span class="chip">2022-08-02</span></div>
  <p>Бажаю здоровʼя, шановні українці! Сьогодні до Босфору прийшло перше судно з українським зерном, здолавши шлях спеціальним коридором у Чорному морі, який був погоджений для розблокування наших портів. Наша мета зараз – щоб була регулярність: щоб коли один корабель виходить з порту, мають бути вже й інші судна – і ті, що завантажуються, і ті, що на підході до порту. Безперервність і регулярність – це потрібний принцип. Потрібний усім споживачам нашої агропродукції. Вже багато сказано про те, чому важливо відновити український аграрний експорт. Додам зараз лише одну деталь. Експорт цього року потрібен, щоб у наших фермерів та агрокомпаній був достатній ресурс для посівної наступного року. Це питання продовольчої безпеки вже й для нашої країни – зараз забезпечується наступний рік. Росія провокувала продовольчу кризу для того, щоб використовувати постачання пшениці, кукурудзи, олії як зброю... Так само, як вона вже робить із газом та нафтою. Росія створює дефіцит, грає на підвищення цін, а коли це провокує соціальні негаразди – вимагає політичних поступок. Це не повинно спрацювати з продовольством. Звичайно, ми розуміємо, з ким маємо справу. І в Росії розуміють, що втрачають одну з можливостей тероризувати світ. Але коли світ об’єднаний, коли партнери виконують взяті зобов’язання – можна досягати необхідного результату. Подивимось, як працюватиме зернова ініціатива найближчими днями. І я хочу, щоб це усвідомили всі в Україні – попри ту дезінформаційну кампанію щодо зернової ініціативи, яку поширюють вороги нашої держави... Кожна гривня, яку заробляють наші аграрії, і всі відновлені міжнародні зв’язки України стануть внеском у посилення нашої держави. Говорив сьогодні з Генеральним секретарем НАТО Єнсом Столтенбергом. Звичайно, ключова тема – це оборонна підтримка нашої боротьби за свободу, це взаємодія, яку ми маємо посилювати постійно заради наших спільних інтересів. Був у Києві сьогодні голова ОБСЄ і міністр закордонних справ Польщі Збігнєв Рау – подякував йому за підтримку. У переговорах і з паном Столтенбергом, і з паном Рау приділив особливу увагу питанню щодо наших військовополонених, які утримуються Росією. Зокрема, це стосується й російського теракту в Оленівці, який має стати вирішальним аргументом для всіх цивілізованих країн світу, щоб офіційно визнати Росію державою-терористом. Що ще потрібно для цього? Хіба це не достатньо жорстокий і очевидний теракт, щоб у ключових столицях світу були ухвалені відповідні рішення щодо визнання Росії державою-терористом? Звичайно, принципову відповідь на всі свої злочини окупанти отримують і на полі бою. У цьому контексті хочу сьогодні подякувати Президенту Сполучених Штатів Байдену і всьому американському народу за новий пакет оборонної підтримки для України. Слово «HIMARS» стало для нашої країни майже синонімом слова «справедливість», і українські оборонці зроблять все для того, щоб окупанти щотижня відчували дедалі болісніші втрати завдяки цим дуже ефективним системам. Так, справді, ми ще не можемо повністю зламати перевагу російської армії в артилерії та в живій силі, і це дуже відчувається в боях, особливо на Донбасі – Піски, Авдіївка, інші напрямки. Там просто пекло. Цього навіть не описати словами... І кожен українець повинен бути завжди вдячним нашим воїнам, які захищають українські позиції там попри відчутну вогневу перевагу терористів. Але щодня наші дипломати й усі інші представники нашої держави роблять усе можливе й неможливе, щоб отримати для України ту зброю, яка зрештою допоможе зупинити цю орду, і щоб переконати всіх, хто ще, буває, сумнівається щодо постачання. Сьогодні я дякую також і цим людям – кожному й кожній, хто забезпечує постачання зброї, хто просуває необхідні рішення у державах-партнерах, хто буквально живе у цих переговорах щодо зброї. Маємо й чергові рішення щодо посилення санкцій проти Росії за війну – Сполучені Штати й Канада розширили перелік фізичних і юридичних осіб, проти яких застосовані обмеження. Це правильний шлях, і потрібно, щоб Євросоюз якнайшвидше заповнив санкційну паузу, ухваливши новий пакет санкцій проти держави-терориста. Будемо працювати над цим найближчими тижнями. Увечері підписав укази про нагородження наших захисників. Державними нагородами відзначені 167 воїнів Збройних Сил України, з них 32 – посмертно. Іншим указом нагороджені 16 розвідників, один із них – посмертно. Також – 122 співробітники Служби безпеки України, двоє – посмертно. Вічна пам’ять усім, хто віддав життя за Україну! Вічна слава всім, хто воює за незалежність! Слава Україні!</p>
  <div class="source"><a href="https://www.president.gov.ua/news/kozhna-grivnya-yaku-zaroblyayut-nashi-agrariyi-i-vidnovleni-76845">https://www.president.gov.ua/news/kozhna-grivnya-yaku-zaroblyayut-nashi-agrariyi-i-vidnovleni-76845</a></div>
</article>


<article>
  <h2>Світ має зробити вибір: припинення звірств Росії або чергові вибухи російських бомб – звернення Президента України до студентів і викладачів вишів Австралії</h2>
  <div class="badges"><span class="chip">UK</span> <span class="chip">2022-08-03</span></div>
  <p>Шановна пані ректор Австралійського національного університету! Шановні викладачі! Шановне студентство! Я знаю, що всього в трансляції зараз беруть участь 20 вишів Австралії. Я вдячний за цю можливість поспілкуватися з вами. Сьогодні 161-й день повномасштабної війни, яку проти України розв’язала Російська Федерація. Щодня світ шокують нові повідомлення про нові російські злочини. Це не має стати для світу звичним. Бо означатиме, що світ змирився. Чимало хто переймався і, можливо, досі переймається стосовно того, що треба діяти делікатно й не злити Росію. Стосовно того, щоб у Росії була змога «зберегти обличчя». Зараз уже має бути очевидно для всіх – усе це не має жодного значення. Неможливо розізлити тих, хто оскаженів. Неможливо зберегти обличчя тому, хто сам цього не хоче. Російська Федерація відкрито демонструє це всім державам уже 161 день поспіль. Зараз важливо не забути жодного з них. Світ завжди говорить про дії Росії лише в контексті її останнього, так би мовити, «актуального» звірства. Зараз світ має нарешті скласти все докупи й усвідомити... Той, хто хоче зберегти обличчя, не стирає з лиця Землі мирні міста й села. Не обстрілює їх із систем залпового вогню щодня й щоночі. Не стріляє по житлових будинках крилатими ракетами. Не стріляє по житлових кварталах касетними снарядами чи фосфорними бомбами. Не випускає ракети по вокзалу, наприклад, міста Краматорська, де сотні людей просто чекали на евакуацію. Не випускає ракети по центру Вінниці, де сотні людей просто гуляли. Не випускає ракети по торговельному центру в Кременчуку, де сотні людей купували їжу або речі. Не скидає бомби на пологові будинки й лікарні. На дитячі садочки, школи та університети. На музеї, театри, храми. Не спрямовує артилерію проти кладовищ і не бʼє ракетами по Меморіальному комплексу жертвам Голокосту «Бабин Яр». Той, хто хоче зберегти обличчя, не вчиняє тисячі воєнних злочинів і злочинів проти людяності. Не влаштовує масових страт мирного населення. Не надягає мирним жителям наручники, не ставить їх на коліна і не вбиває пострілом у потилицю. Не ґвалтує жінок на очах у їхніх дітей і дітей – на очах у їхніх матерів. Той, хто хоче зберегти обличчя, не влаштовує блокади окупованих міст. Не залишає тисячі людей без їжі й питної води. Не залишає тисячі важкохворих без необхідних щоденних ліків. Не залишає людей без світла, без тепла, без зв’язку, без найменшої надії. Не зриває гуманітарні коридори. Не вивозить людей на примусові роботи. Не викрадає дітей, розлучаючи сім’ї. Не лишає після себе десятки братських могил. Той, хто хоче зберегти обличчя, не захоплює атомні станції, не гатить по енергоблоках із танків. Не погрожує світу ядерним ударом і ядерною війною. Не погрожує влаштувати енергетичну кризу. Не блокує порти та судна із зерном, створивши загрозу масового голоду на планеті. А підписавши документ про розблокування портів і вільний прохід суден, не обстрілює порт наступного дня після підписання! Той, хто хоче зберегти обличчя, не привозить із собою мобільні крематорії, щоб спалювати трупи, приховувати власні звірства та власні втрати. Не ставиться до своїх солдатів як до гарматного м’яса. Не ставиться до полонених гірше, ніж до тварин, не катує, не влаштовує масових страт, звірств, терактів. Той, хто втратив розум, серце, совість, гідність і загалом усе людське, не прагне зберегти обличчя. Принаймні тому, що давно його втратив. Сьогоднішня Росія давно втратила обличчя. Це сталося не вчора, не позавчора й не минулого тижня. Це просто вкотре підтвердилося. Вкотре світ побачив, що ховається під маскою нібито миротворця, яку Росія намагалася носити довгі роки. Там – інша маска. З прорізом для очей і рота. Маска, яку надягають терористи. І єдина різниця між терористами та Росією – перші беруть на себе відповідальність за скоєне, а Росія не має мужності зробити це й має нахабство звинувачувати у своїх злочинах інших – окремі країни й цілий світ. І зараз цей світ стоїть перед вибором. Давно назрілим, незручним для когось, неприємним, а для когось – неминучим. Від нього не сховатися, не пройти поміж крапель, не спустити на гальмах. За 161 день повномасштабної війни у Європі людство пройшло 161 точку неповернення. Для багатьох країн настав час, коли власні інтереси мають поступитись інтересам планети. Бо в іншому разі і перші, і другі опиняться під загрозою через дії світового терориста. Будь-яка торгівля, бізнес, інші форми співпраці з Росією сьогодні приносять неймовірну вигоду одним, а вірогідну смерть – іншим. Політична, економічна, енергетична чи будь-яка інша доцільність сьогодні дорівнює життю тисяч людей. Яких убиває російська зброя. Світ має зробити вибір. ООН має зробити вибір. Радбез ООН має зробити вибір. Міжнародний комітет Червоного Хреста має зробити вибір. ОБСЄ має зробити вибір. Країни ЄС мають зробити вибір. Країни НАТО мають зробити вибір. Країни G7 і G20 мають зробити вибір. США мають зробити вибір і зробити цей важливий крок – визнати Росію спонсором тероризму. Цей час настав. Настав давно. Зворотний відлік світового годинника запущено. А далі тільки два варіанти. Рішучість, а отже – припинення злочинів і звірств Росії, або чергові вибухи чергових бомб від цих терористів. Я знаю, що багато австралійців надсилають фінансову допомогу нашій державі, передають медикаменти, працюють волонтерами у шпиталях, забезпечують доставку гуманітарної допомоги, а також перебувають на фронті. Тож я закликаю вас продовжувати допомагати нам, допомагати Україні, зокрема у навчальних аудиторіях, відстоюючи правду та розвінчуючи міфи, які так майстерно навчилася фабрикувати російська пропагандистська машина. Я надзвичайно вдячний уряду Ентоні Албенізі, як і попередньому австралійському уряду, за системну підтримку нашої держави. Яка містить широкомасштабну військову та гуманітарну допомогу, санкції проти російських та білоруських юридичних і фізичних осіб, скасування тарифів на українські товари, надання вугілля для нашої енергетики. На сьогодні ваша країна надає найбільшу військову допомогу Україні серед країн, які не є членами НАТО. Ми будемо вдячні за продовження такої допомоги. Війна не закінчена. І ми сьогодні як ніколи потребуємо підтримки всіх цивілізованих країн, разом з якими ми точно зупинимо й переможемо зло. Дякую за увагу! Слава Україні!</p>
  <div class="source"><a href="https://www.president.gov.ua/news/svit-maye-zrobiti-vibir-pripinennya-zvirstv-rosiyi-abo-cherg-76849">https://www.president.gov.ua/news/svit-maye-zrobiti-vibir-pripinennya-zvirstv-rosiyi-abo-cherg-76849</a></div>
</article>


<article>
  <h2>Крихкість свободи можна захистити лише спільними діями, має бути ефективна архітектура глобальної безпеки – звернення Президента України</h2>
  <div class="badges"><span class="chip">UK</span> <span class="chip">2022-08-03</span></div>
  <p>Бажаю здоров’я, шановні українці! Цими днями в нашому інформаційному просторі та в соцмережах дуже багато повідомлень про конфліктні ситуації та загрози, які є в інших географіях. Спочатку – Балкани, потім – Тайвань, тепер може бути Кавказ... Усі ці ситуації здаються різними, хоча їх об’єднує один чинник, а саме: глобальна архітектура безпеки не спрацювала. Якби спрацювала, не було б усієї цієї конфліктності. І це те насправді, на що Україна звертає увагу не тільки 161 день від початку повномасштабної війни, а вже роками. З того часу, як Росія проігнорувала міжнародне право повністю, інтереси людяності як такої повністю. 2014 рік став поворотним моментом. Тоді в цілком очевидних ситуаціях – із Кримом, з Донбасом, зі збитим малайзійським «Боїнгом» – Росія уникнула негайної та відчутної відповідальності, зберегла бізнесові та політичні звʼязки зі світом... І тепер багато хто у глобальних відносинах вірить, що і йому це вдасться. Ось чому українці зараз роблять дуже важливу справу для всіх у світі. Наш народ об’єднав вільний світ не просто навколо своєї боротьби за свободу, а навколо розуміння, якою крихкою є наша свобода. Свобода кожного народу у Європі та в інших частинах світу. Цю крихкість можна захистити лише спільними діями, і, щоб це працювало в довгостроковій перспективі, має бути ефективна архітектура глобальної безпеки, яка гарантує, що жодна держава більше ніколи не зможе вдаватися до терору проти іншої держави. На системному рівні, на рівні глобальних інституцій саме для цього ми зараз працюємо – і Українська держава, і всі наші партнери. Сьогодні поспілкувався зі студентською спільнотою Австралії. Понад 20 університетів, а також цікавість провідних медіа Австралії, політиків. Закликав усіх наших австралійських друзів допомагати нам в інформаційній війні та максимально поширювати правду про український захист і російський терор. Треба вирішити надзвичайно важливе національне завдання: українську точку зору мають бачити й чути у тих частинах світу, де російська пропаганда досі дуже гучна. Це стосується й Тихоокеанського регіону, і країн Південної та Східної Азії, Арабського світу, Африки, Латинської Америки. І тому потрібна інформаційна підтримка від усіх наших людей і всіх друзів за кордоном, чий голос може бути почутий. Зустрівся сьогодні з міністром закордонних справ Естонії, який відвідав Україну. Подякував йому за те, що він розпочав візит із теми відновлення України. У Житомирській області в межах нашого плану швидкого відновлення – Fast Recovery рlan – почнеться будівництво першого дитячого садочка – першого з пʼятнадцяти обʼєктів, які запропоновані естонському Уряду для допомоги у відбудові області. Це надзвичайно важливо саме зараз – коли переселенці повертаються додому. Естонія – одна з тих держав, які почали допомагати нам іще до 24 лютого і чия підтримка стала надзвичайно вагомою. Україна завжди це пам’ятатиме. Швейцарія сьогодні приєдналася до сьомого пакету санкцій Європейського Союзу – і я вдячний за це. Коли така країна не залишається нейтральною в захисті цінностей і людської моралі – це дуже вагомий сигнал для всього світу. Зараз відчувається, що в Росії почали усвідомлювати неминучість визнання державою-терористом. Після всього, що наробила російська армія та нібито приватні російські військові компанії, жодна інша терористична організація світу не може претендувати на першість у терорі. Росія точно – номер один серед терористів. І це точно заслуговує на юридичні наслідки, зокрема у рішеннях Сполучених Штатів та інших світових суб&#x27;єктів. І саме через це з Москви пішла нова пропагандистська активність. Вони раптово вирішили визначити «азовців» терористами, хоча, коли це робить держава-терорист, то це очевидно абсурдно. Вони активують різних емісарів із тезами про те, що держава-терорист нібито хоче переговорів... Якби Росія справді реально хотіла закінчення війни, вона б не стягувала зараз резерви на український південь і не плодила б на українській території масові могили убитих невинних людей. Ну і взагалі це просто огидно, коли колишні лідери вагомих держав із європейськими цінностями працюють на Росію, яка воює проти цих цінностей. Тому потрібно боротися, потрібно бити терористів на нашій землі, потрібно поширювати інформацію про українські інтереси й здобувати для України успіхи, здобувати перемоги. Кожному й кожній на своєму рівні – і українцям, і партнерам. Терор можна зупинити лише спільною незламною силою. Підписав новий указ про нагородження наших воїнів. 194 учасники бойових дій відзначені державними нагородами. 28 із них – посмертно. Вічна пам’ять кожному, чиє життя забрали терористи! Слава всім, хто воює за Україну! Слава Україні!</p>
  <div class="source"><a href="https://www.president.gov.ua/news/krihkist-svobodi-mozhna-zahistiti-lishe-spilnimi-diyami-maye-76869">https://www.president.gov.ua/news/krihkist-svobodi-mozhna-zahistiti-lishe-spilnimi-diyami-maye-76869</a></div>
</article>


<article>
  <h2>Немає й не може бути жодної умови, за якої будь-який російський удар по Україні стає виправданим – звернення Президента Володимира Зеленського</h2>
  <div class="badges"><span class="chip">UK</span> <span class="chip">2022-08-04</span></div>
  <p>Українці! Українки! Сьогодні російські терористи завдали чергового удару по Торецьку Донецької області – по зупинці громадського транспорту. Вісім людей загинули, серед поранених – троє дітей. Уламками снарядів та вибуховою хвилею пошкоджені житлові будинки – це звичайні багатоповерхівки. Також пошкоджена церква – Свято-Пантелеймонівський храм, священик поранений. Це був свідомий удар окупантів, черговий акт терору – цинічний і прорахований. Вони знали, куди бʼють, і вочевидь хотіли, щоб люди постраждали. Проте щодо цього й тисяч інших злочинів російських терористів ми не бачимо чітких і вчасних звітів від деяких міжнародних організацій. Ми побачили сьогодні зовсім інший звіт від Amnesty International, який, на жаль, пробує амністувати державу-терориста й перекласти відповідальність з агресора на жертву. Немає й не може бути – навіть гіпотетично – жодної умови, за якої будь-який російський удар по Україні стає виправданим. Агресія проти нашої держави є нічим не спровокованою, загарбницькою й відверто терористичною. І якщо хтось робить звіт, у якому жертва й агресор нібито в чомусь однакові, якщо аналізуються якісь дані про жертву, а що робив агресор у цей час – ігнорується, то з цим не можна миритися. Майже 200 одних лише релігійних споруд – храмів і молитовних будинків різних конфесій – пошкоджено або зруйновано російськими ударами. Майже 900 медичних закладів. Понад 2200 освітніх закладів. Десятки університетів, сотні шкіл і дитячих садочків. Окупанти неодноразово свідомо били з артилерії та мінометів по чергах людей по воду, по евакуаційних автобусах, неодноразово били по зупинках громадського транспорту. Російська армія не зупинилася перед ударами навіть по меморіалах жертвам Голокосту, по кладовищах... По табору з військовополоненими в Оленівці. І звітів про це чомусь немає. Ось така аморальна вибірковість. Кожен, хто амністує Росію і хто штучно створює такий інформаційний контекст, що якісь удари терористів є нібито виправданими або нібито зрозумілими, не може не усвідомлювати, що цим допомагає терористам. А якщо такі маніпулятивні звіти, то й відповідальність за загибель людей розділяєте з ними. Щодня розширюємо можливості нашої зовнішньої політики – формальної та неформальної. Поспілкувався сьогодні з представниками африканських ЗМІ – з Нігерії, Південної Африки, Кенії та Гани. Африканські країни можуть дуже серйозно постраждати через спровоковану Росією дестабілізацію світових ринків і глобальних відносин, зокрема через продовольчу кризу. І при цьому в Африці є дефіцит правдивої інформації про російську війну проти нашої держави та профіцит російської пропаганди. Зробимо все, щоб змінити цей баланс. Відбулися перші в історії наших двосторонніх відносин переговори з Президентом Гвінеї-Бісау. Я зазначив, що Україна готова бути гарантом продовольчої безпеки для африканських країн. Обговорили підтримку нашої держави в міжнародних організаціях. Завтра – нові переговори з лідером африканської країни, і загалом тільки останнім часом ми започаткували належну комунікацію з вісьмома лідерами держав Африки. Щодня й у різні способи нагадую деяким лідерам Євросоюзу, що не можна робити заручниками їхньої нерішучості або бюрократизму українських пенсіонерів, наших переселенців, наших учителів та інших наших людей, які залежать від бюджетних виплат. 8 мільярдів євро для України наразі загальмовані. І така штучна затримка макрофінансової допомоги нашій державі – це або злочин, або помилка, і складно сказати, що з цього гірше в таких умовах повномасштабної війни. Яка європейська країна зараз гальмує це, називати не хочу. Будемо вірити, що це все ж таки помилка і що її буде виправлено. Провів сьогодні засідання Ставки Верховного Головнокомандувача. Міністр оборони України Олексій Резніков доповів щодо поточного забезпечення військ технікою та боєприпасами. Доповідали також Головком Залужний, керівник СБУ Малюк, міністр внутрішніх справ Монастирський. Проаналізували ситуацію на найбільш гострих ділянках фронту, зокрема в Донецькій області. Окрему увагу приділили стану виконання попередніх рішень Ставки, всі вони мають виконуватися на 100%. Підписав черговий указ про нагородження наших воїнів. 192 учасники бойових дій відзначені державними нагородами, із них шість – посмертно. Загалом уже понад 25,5 тисячі наших захисників нагороджені за хоробрість і результативність у боях із 24 лютого. Більш як 4 тисячі – посмертно. Вічна пам’ять усім, хто загинув за Україну! Вічна вдячність кожному й кожній, хто воює проти російських терористів! Слава Україні!</p>
  <div class="source"><a href="https://www.president.gov.ua/news/nemaye-j-ne-mozhe-buti-zhodnoyi-umovi-za-yakoyi-bud-yakij-ro-76889">https://www.president.gov.ua/news/nemaye-j-ne-mozhe-buti-zhodnoyi-umovi-za-yakoyi-bud-yakij-ro-76889</a></div>
</article>


<article>
  <h2>Що більше нашого зерна буде на світовому ринку, то меншим буде врожай політичного хаосу – звернення Президента України</h2>
  <div class="badges"><span class="chip">UK</span> <span class="chip">2022-08-05</span></div>
  <p>Українці! Українки! З наших портів сьогодні вийшли три судна із зерном на експорт – з Одеси, з Чорноморська. Майже 60 тисяч тонн кукурудзи на борту, на яку очікують споживачі Туреччини, Британії, Ірландії. У порт Чорноморська прямує й перше з 24 лютого нове судно на завантаження. Головне зараз – постійне нарощування експорту. В цьому зацікавлені всі, але всі адекватні світові суб’єкти. Що більше нашого зерна буде на світовому ринку, то меншим буде врожай політичного хаосу в країнах передусім Африки та Азії, але не тільки там. Маємо пам’ятати, що цьогоріч у Європі значно більший попит на імпортне продовольство, ніж передбачалося. Європейські врожаї менші через спеку. А от український урожай зернових та олійних, найімовірніше, відповідатиме прогнозам – очікується понад 65 мільйонів тонн. Тому якщо партнери виконають свою частину зобов’язань згідно із зерновою ініціативою – безпекову частину – і не допустять нових російських провокацій щодо нашого експорту, то продовольчу кризу, яка була такою загрозливою для світу, можна буде подолати. А от на енергоринку, і особливо для європейських споживачів, ситуація залишається дуже небезпечною через цинічний і прорахований газовий шантаж Росії. Замість того щоб постачати газ на територію Європи згідно з контрактами, Росія навіть просто спалює його – і вже не один тиждень. Для чого вона це робить? Щоб ціни у Європі ще більше зросли, щоб звичайні європейці ще більше постраждали і щоб усім на континенті було ще складніше підготуватися до зими. Це прояв свідомої антиєвропейської політики, антилюдської політики Росії й наслідок старих помилок європейців, які не хотіли бачити, що «Газпром», російські газопроводи в обхід України – це така ж зброя для Росії, як танки, як артилерія, а мішень для них – кожен із нас, кожен у Європі. І захищатися зараз ми маємо всі разом. Разом готуватися до нового опалювального сезону. Разом відповідати на будь-які провокації Росії в енергосфері. Разом напрацьовувати санкційні кроки у відповідь на російський шантаж і терор. Сьогодні окупанти створили чергову надзвичайно ризиковану ситуацію для всіх у Європі – вони обстріляли Запорізьку АЕС, причому двічі за день. Це найбільша атомна станція на нашому континенті. І будь-які обстріли цього обʼєкта – це відвертий зухвалий злочин, акт терору. Росія повинна відповідати вже за сам факт створення загрози для АЕС. І це не тільки ще один аргумент на користь визнання Росії державою – спонсором тероризму. Це аргумент і на користь того, щоб застосувати жорсткі санкції проти всієї російської атомної галузі – від «Росатом» до всіх пов’язаних компаній і осіб. Це питання суто безпеки. Той, хто створює ядерні загрози для інших народів, сам точно не здатний безпечно використовувати атомні технології. Провів сьогодні нараду щодо санкційної політики, конфіскації російських активів. Як доповіли урядовці, вже примусово вилучено в Україні активів на 28 мільярдів гривень. Ця робота триває. Ще понад 900 об’єктів, які належать саме російській державі, запропоновано конфіскувати. А якщо оцінювати пакет власності не тільки держави-терориста, а й її резидентів, то йдеться про 36 тисяч позицій на вилучення. Все це буде спрямовано на відшкодування збитків, які Росія завдає війною й терором. Також заслухав інформацію про результати роботи групи з розробки та впровадження міжнародного компенсаційного механізму та конфіскації російських активів за кордоном. Всі наші партнери активно над цим працюють – у Європі, у США триває робота над законопроектами, які розширять можливості для конфіскації російських активів для України. І спалений російськими ударами Донбас, знущання окупантів над Харковом, Миколаєвом, обстріли Запоріжжя, Дніпропетровщини, Сумщини, Чернігівщини, Київщини, Житомирщини, в Одеській області та в інших регіонах України – це те, за що Росія обов’язково заплатить – і політично, і фінансово, і своїм же майбутнім, яке Росія втрачає з кожним ударом по нашій території. Говорив сьогодні з Президентом Малаві. Ще одна африканська держава – вже дев’ята, з якою Україна контактує вперше на найвищому рівні за всю нашу історію незалежності. Запевнив пана Президента в тому, що Україна докладе всіх зусиль, щоб кожна країна, яка має зацікавленість у нашій агропродукції, могла забезпечити своє споживання. Обговорили також інші питання стабільності й нашу співпрацю в міжнародних організаціях. Підписав також указ про нагородження наших воїнів. 192 учасники бойових дій відзначені державними нагородами, 18 із них, на жаль, – посмертно. Вічна вдячність усім, хто воює за нашу велику державу! Дякую, великий народе України! Слава Україні!</p>
  <div class="source"><a href="https://www.president.gov.ua/news/sho-bilshe-nashogo-zerna-bude-na-svitovomu-rinku-menshim-bud-76905">https://www.president.gov.ua/news/sho-bilshe-nashogo-zerna-bude-na-svitovomu-rinku-menshim-bud-76905</a></div>
</article>


<article>
  <h2>Робимо все, щоб отримати ще більше ефективної та сучасної зброї – звернення Президента України</h2>
  <div class="badges"><span class="chip">UK</span> <span class="chip">2022-08-06</span></div>
  <p>Бажаю здоровʼя, шановні українці! Коротко звітую про тиждень, що минає. Найперше хочу подякувати всім нашим бійцям, які надзвичайно хоробро – а в найгарячіших точках фронту просто-таки надлюдськими зусиллями – стримують ворога. Російська армія не змінить своєї тактики. Окупанти знають, що програють українцям у прямих боях, поступаються у майстерності, і тому ворог робить таку ставку на артилерію й тотальні обстріли. Вони намагаються зруйнувати все перед собою та зайти на руїни. І я вдячний кожному й кожній, хто і в таких умовах все ж стримує окупантів на Донбасі, на Харківщині, на Миколаївському напрямку – всюди, де зараз найгостріше протистояння. За цей тиждень Збройні Сили України та наша розвідка досягли потужних результатів у знищенні логістики російської армії, тилових баз окупантів. І кожен удар по складах боєприпасів ворога, по їхніх командних пунктах, по скупченнях російської техніки рятує життя всіх нас, життя українських військових і цивільних. Звичайно, я дякую партнерам – усім, хто постачає Україні необхідну зброю. Зокрема, цього тижня був погоджений черговий пакет підтримки від Сполучених Штатів, який містить і боєприпаси для «Хаймарсів». Дуже дякую. Усі вони застосовуються максимально точно та з користю для загальної стратегії нашої оборони. Робимо все, щоб отримати ще більше ефективної та сучасної зброї. Вдалося відновити морський експорт української агропродукції. Наші порти на Чорному морі знову працюють. І хоч поки що дуже рано давати загальні оцінки процесу, все ж можна сказати, що це позитивно і для нашої держави, і для всіх наших партнерів. Проте ключовий ризик – безпековий – досі не знято. Загроза російських провокацій і терактів залишається. Це мають усвідомлювати всі. Але якщо партнери виконають свою частину зобовʼязань і гарантують безпечність постачання, це справді вирішить глобальну продовольчу кризу. І маємо не забувати, що відновлення нашого морського експорту стало можливим завдяки передусім нашим воїнам – усім, хто захищає Одещину й забезпечив звільнення Зміїного. Це просто герої. Протягом тижня значно розширили можливості для України на африканському напрямку – були й нові контакти з лідерами держав, і спілкування з журналістами. Продовжу цю роботу наступного тижня – запланована ще серія переговорів. На жаль, маємо значне загострення ситуації навколо Запорізької АЕС. Російські терористи стали першими у світі, хто використовує для терору атомну станцію. Найбільшу у Європі! Звертатимемо увагу світу на це й наполягатимемо на нових санкціях для Росії за створення такої глобальної загрози. І попри те, що російські обстріли атомної станції є одним з найнебезпечніших злочинів проти українців та всіх європейців, проти права на життя кожної людини, чомусь немає звіту й навіть простого повідомлення від Amnesty International про це. Дуже красномовне мовчання, яке ще раз вказує на маніпулятивну вибірковість цієї організації. За цей тиждень є й нові санкційні кроки від Канади та Сполучених Штатів. Важливе рішення ухвалила Швейцарія – щодо підтримки сьомого санкційного пакету ЄС. Загальна тенденція на посилення санкцій залишається незмінною й надалі збільшуватиме для держави-терориста ціну за цей терор, терор проти нашого народу. Хочу подякувати всім, хто розвиває нашу державну благодійну платформу UNITED24, і всім амбасадорам цієї платформи – Андрію Шевченку, Еліні Світоліній, Лієву Шрайберу, гурту Imagine Dragons, Демні. Цього тижня підбивали підсумки трьох місяців роботи UNITED24. Зібрано понад 6 мільярдів гривень внесків на відбудову, обладнання для лікарень, на закупівлю автомобілів швидкої допомоги – закуплено десятки швидких. Вже є й перший гвинтокрил, придбаний за кошти, зібрані UNITED24. Він використовуватиметься для порятунку поранених. Вдалося залучити допомогу з понад сотні країн. Один із найбільш відповідальних напрямків на серпень і вересень – це реалізація нашого Fast Recovery рlan. Те, що необхідно зробити на звільненій від ворога території, щоб дати людям умови для нормального життя та підготуватися до осінньо-зимового сезону. Загалом уже звільнено 1060 населених пунктів, і абсолютна більшість із них потребує значних відновлювальних робіт, розмінування, будівництва соціальних об’єктів. І я дякую всім нашим партнерам, які долучилися до відповідних робіт. Зокрема, цього тижня делегація Естонії відвідала райони Житомирської області, якій допомагає з відновленням. Естонія першою в межах Fast Recovery рlan обрала обʼєкти для фінансування. Працюємо з дипломатами та компаніями й щодо всіх інших областей, які потребують підтримки та відновлювальних робіт. Віримо в наших захисників! Допомагаємо обороні! Зберігаємо єдність і робимо все для перемоги України! Вона буде! Вічна слава нашим воїнам! Слава Україні!</p>
  <div class="source"><a href="https://www.president.gov.ua/news/robimo-vse-shob-otrimati-she-bilshe-efektivnoyi-ta-suchasnoy-76917">https://www.president.gov.ua/news/robimo-vse-shob-otrimati-she-bilshe-efektivnoyi-ta-suchasnoy-76917</a></div>
</article>


<article>
  <h2>Вже зараз потрібна принципова відповідь міжнародної спільноти на російські удари по Запорізькій АЕС – звернення Президента України</h2>
  <div class="badges"><span class="chip">UK</span> <span class="chip">2022-08-07</span></div>
  <p>Бажаю здоровʼя, шановні українці! Сьогоднішній день – День Повітряних сил Збройних Сил України, і хочу зараз іще раз привітати з професійним святом усіх військових пілотів і не тільки – а усіх захисників і захисниць нашого неба. Ми всі пишаємося вами та бажаємо вам стільки перемог, щоб російські військові просто боялися навіть самої лише думки про наше українське небо. Вранці сьогодні привітав бійців і командирів Повітряних сил, вручив державні нагороди найкращим воїнам. Передав ордени «Золота Зірка» дружинам загиблих Героїв України – підполковника Едуарда Вагоровського та майора Дмитра Коломійця. Вони віддали свої життя, рятуючи побратимів і захищаючи нашу державу. Вічна пам’ять і вдячність Героям! Говорив сьогодні з Президентом Європейської ради Шарлем Мішелем. Поінформував його про ситуацію на полі бою, про загрозу, яку Росія створила ударами по Запорізькій атомній станції. Немає такого народу у світі, який може почуватися безпечно, коли держава-терорист обстрілює атомну станцію. Не дай Боже, станеться щось непоправне – і ніхто не зупинить вітер, який розноситиме радіоактивне забруднення. Тому вже зараз потрібна принципова відповідь міжнародної спільноти на ці російські удари по Запорізькій АЕС – найбільшій у Європі. Ситуація на Донбасі залишається дуже важкою. Наша армія робить усе можливе, щоб зупинити російський терор і завдати окупантам якнайбільших втрат. Авдіївка, Піски, Марʼїнка, Бахмутський та інші гарячі напрямки в Донецькій області забирають основні зусилля і, на жаль, багато життів. Важко й на Харківщині, на півдні нашої держави, де окупанти намагаються сконцентрувати сили. Ключове зараз, як і раніше, – це зброя для нашої оборони, зброя від партнерів. Кожного дня й без будь-яких пауз працюємо для посилення постачання зброї, для того, щоб відправляти на передову більш потужні й далекобійні системи. І на тижні очікуємо новин від партнерів щодо пакетів підтримки. Хороших новин. У цей літній час щотижня з’являється дедалі більше повідомлень про те, що окупанти готуються до псевдореферендумів у зайнятих ними районах півдня нашої держави. Хочу сказати дуже просту річ: усі, хто допомагатиме окупантам хоч якось реалізувати цей їхній намір, відповідатимуть. Відповідатимуть перед Україною. Позиція нашої держави залишається такою, якою була й раніше: ми нічого свого не віддамо, а якщо окупанти підуть шляхом цих псевдореферендумів, то для себе ж закриють будь-яку можливість переговорів з Україною та вільним світом, які російській же стороні однозначно будуть потрібні в певний момент. Наступного тижня продовжу практику політичних звернень до представників держав-партнерів і народів, які разом з нами захищають свободу. Також запланована низка важливих переговорів – і не тільки з чинними політиками. Україна, як і раніше, робитиме все для того, щоб про нашу боротьбу та українські потреби знали в усіх країнах світу і в усіх аудиторіях – навіть у тих, які зазвичай не стежать за політичним життям. Зокрема, сьогодні в Київ прибула Джессіка Честейн – американська акторка. Вона відвідала «Охматдит», на власні очі побачила наслідки російської окупації в Ірпені Київської області. Її розповідь про нашу війну точно буде почутою. Готуємо важливу гуманітарну акцію. І я вдячний усім друзям України за кордоном і всім, хто допомагає розширенню наших зв’язків у світі. Робимо все для перемоги, все для захисту нашої держави. Бажаю всім нам – українцям результативного нового тижня! Слава нашим воїнам! Слава Україні!</p>
  <div class="source"><a href="https://www.president.gov.ua/news/vzhe-zaraz-potribna-principova-vidpovid-mizhnarodnoyi-spilno-76929">https://www.president.gov.ua/news/vzhe-zaraz-potribna-principova-vidpovid-mizhnarodnoyi-spilno-76929</a></div>
</article>


<article>
  <h2>Після цієї російської війни проти України не має залишитись ані тліючого, ані замороженого конфлікту – звернення Президента Володимира Зеленського</h2>
  <div class="badges"><span class="chip">UK</span> <span class="chip">2022-08-08</span></div>
  <p>Українці! Українки! Цими днями згадують російську війну проти Грузії 2008 року. Багато розмов про передумови тієї війни, про її наслідки. Про те, як тогорічна відмова надати Україні та Грузії План дій щодо членства в НАТО збільшила зухвалість російського керівництва. Але все ж таки тодішня війна ще не стала історією, не відійшла повністю в минуле. Тому говорити потрібно не стільки про те, що було, а про те, що можна зробити. Тодішні виклики й зараз дуже актуальні. І не тільки через те, що загроза подальшої російської агресії в цій частині Кавказу досі зберігається, хоч вона поки й заморожена. Лише зараз світ почав усвідомлювати необхідність реальних дієвих інструментів для недопущення таких агресій і для притягнення до відповідальності будь-яких агресорів. 2008-й, 2014-й, 2022-й – у війн, які розпочалися в ці роки, різний масштаб і характер, але один сенс того, що відбулося: регіональні та глобальні механізми безпеки не спрацювали. Саме тому в міжнародних відносинах так потрібен принцип превентивності, на якому ми наполягали дуже довго ще до 24 лютого. Якщо вже зрозуміло, що якась держава готує агресію – несправедливу, неспровоковану, незаконну, то реагування світу на її підготовку має бути таким же, як на агресію, яка сталася. Треба не чекати ударів і жертв, а діяти для недопущення війни. Після цієї російської війни проти України не має залишитись ані тліючого, ані замороженого конфлікту. Це важливий висновок. Україна має повернути все, що Росія тимчасово захопила, а держава-агресор повинна бути покараною за злочин агресії. І це важливо не лише для справедливості. Тільки очевидний програш агресора, втрата ним усього захопленого та його міжнародно-правова відповідальність за агресію є запобіжниками проти будь-якої війни. Саме над цим працюють наші дипломати, Офіс, урядовці та абсолютно всі, хто залучений до організації глобальної політичної, економічної та юридичної відповіді на російську агресію. Захищаючи нашу державу, ми автоматично захищаємо й усіх, кому вже загрожувала чи ще може загрожувати держава-терорист. І, звичайно, найбільший внесок зараз роблять військові – всі українські герої, які ламають на полі бою російську терористичну машину. Особливо хочу сьогодні подякувати українським зенітникам повітряного командування «Центр» і повітряного командування «Південь» за успішне знищення російських ракет, які були вранці запущені з акваторії Чорного моря. Чотири збиті «Калібри» – це десятки врятованих життів українців. Вдалося збити й частину ракет, які російські терористи запустили по Україні вдень і запустили ввечері. Так, наших військових засобів іще не вистачає, щоб гарантовано збивати всі російські ракети. І ми зробимо все, щоб такі засоби в нашої держави з’явились. Але й зараз майстерність наших героїв дає змогу хоча б частково, але зменшити російську терористичну загрозу. Вдячний кожному й кожній, хто це забезпечує! Активно інформуємо світ про російський ядерний шантаж – про обстріли та мінування об’єктів Запорізької АЕС. Вже є відповідні реакції міжнародної спільноти. Але потрібно пришвидшувати дії у відповідь. Росія не зважатиме на слова й занепокоєння. Потрібні нові санкції проти держави-терориста та всієї російської атомної галузі за створення загрози ядерної катастрофи. Світ не має забувати про Чорнобиль і памʼятати, що Запорізька АЕС – найбільша у Європі. Чорнобильська катастрофа – це вибух в одному реакторі, Запорізька АЕС – це шість енергоблоків. Провів переговори з Президентом Ботсвани – перші в історії наших двосторонніх відносин. Обговорили співпрацю в ООН та в інших міжнародних організаціях, подякував за засудження російської агресії. Запевнив пана Президента, що Україна готова й надалі бути гарантом світової продовольчої безпеки. Триває реалізація зернової експортної ініціативи – сьогодні вперше з 24 лютого вийшов завантажений корабель із порту «Південний». Наразі є всі шанси для того, щоб забезпечити ритмічність такого експорту. Проте ключове – це, як і в попередні дні, здатність партнерів не допустити будь-яких намагань Росії зірвати експорт і знову загострити світову продовольчу кризу. І хочу нагадати всім нашим аграріям, усім працівникам наших портів, усім, хто залучений у суміжних галузях, і всім, хто це коментує, що морський експорт вдалося поновити завдяки передусім нашим воїнам, які захистили відповідну акваторію: нашій розвідці, нашим спецпризначенцям Сил спеціальних операцій і «Альфи» СБУ, артилеристам, Військово-Морським силам, Повітряним силам Збройних Сил України, прикордонникам та всій нашій героїчній армії, яка боронить державу. Сьогодні оголошено про новий пакет американської підтримки для України обсягом у мільярд доларів. Це, зокрема, ракети для «Хаймарсів», боєприпаси для артилерії та багато інших справді корисних речей. Дякую Президенту Байдену і всьому народу Сполучених Штатів за цю підтримку, 100% якої ми використовуємо для захисту свободи, нашої спільної свободи. Підписав новий указ про нагородження учасників бойових дій. 183 наших захисники відзначені державними нагородами, четверо – посмертно. Вічна памʼять усім, хто віддав життя за Україну! Дякую всім, хто воює за державу! Слава Україні!</p>
  <div class="source"><a href="https://www.president.gov.ua/news/pislya-ciyeyi-rosijskoyi-vijni-proti-ukrayini-ne-maye-zalish-76953">https://www.president.gov.ua/news/pislya-ciyeyi-rosijskoyi-vijni-proti-ukrayini-ne-maye-zalish-76953</a></div>
</article>


<article>
  <h2>Російська війна проти України та всієї вільної Європи почалася з Криму і ним має закінчитися – звернення Президента Володимира Зеленського</h2>
  <div class="badges"><span class="chip">UK</span> <span class="chip">2022-08-09</span></div>
  <p>Бажаю здоровʼя, шановні українці! Сьогодні багато уваги до тематики Криму. І це правильно. Бо Крим – український, і ми ніколи від нього не відмовимося. Ми не забудемо, що саме з окупації Криму почалася російська війна проти України. Росія перетворила наш півострів, який завжди був і буде одним із найкращих місць у Європі, на одне з найнебезпечніших місць у Європі. Росія принесла в Крим масштабні репресії, екологічні проблеми, економічну безвихідь і війну. Війну. Можливо, історики колись визначать, скільки людей було вбито через використання Росією Криму для терору. Десятки тисяч? Сотні тисяч? Від України й Грузії до Сирії та більш віддалених регіонів. Присутність російських окупантів у Криму – це загроза для всієї Європи й для глобальної стабільності. Не може бути безпечним Чорноморський регіон, поки Крим окупований. Не буде стабільного й тривалого миру і в багатьох країнах на узбережжі Середземного моря, поки Росія має змогу використовувати наш півострів як свою військову базу. Ця російська війна проти України та проти всієї вільної Європи почалася з Криму і має закінчитися Кримом – його звільненням. Сьогодні неможливо сказати, коли це станеться. Але ми постійно додаємо необхідні компоненти у формулу звільнення Криму. Ми започаткували Кримську платформу – ключовий дипломатичний майданчик для роботи зі звільнення Криму. Кримська платформа працюватиме й цьогоріч. Ми вже готуємо цей саміт. Кримська тематика звучить на всіх міжнародних майданчиках, де обговорюється російська війна проти нашої держави. Історія глобального реагування на захоплення Росією Криму, точніше – недостатність такого реагування, слугує зараз одним із найкращих аргументів для посилення санкцій проти Росії. Світ починає визнавати, що в 14-му році помилився, коли вирішив не давати відповіді на повну силу на перші агресивні кроки Росії. І, звичайно, ми приділяємо належну увагу боротьбі за права та історичну справедливість для корінних народів України – кримськотатарського народу, караїмів і кримчаків. Сьогодні, у Міжнародний день корінних народів світу, нам справді є що сказати. Минулого літа був ухвалений фундаментальний закон про корінні народи України. Цим законом визнаються права корінних народів та представницькі органи корінних народів. Україна – багатонаціональна держава. На нашій землі протягом століть жили й живуть різні національні спільноти. Але більшість із них мають свій досвід державотворення за межами України. Наша ж держава – рідна для народів, чиї національні культури й прагнення формувались у Криму. Тому, коли ми працюємо для звільнення півострова, ми боремось і за відновлення територіальної цілісності нашої держави, і за повернення дому корінним народам України. Я вірю, що так і буде. Я знаю, що ми повернемося в український Крим. І я вдячний усім нашим партнерам та міжнародним організаціям, які допомагають нам у цьому. Поки зарано розголошувати всі деталі, але цьогоріч робота Кримської платформи буде не менш вагомою та представницькою, ніж торік, коли у Києві відбувся перший її саміт. Формат буде іншим, але значення – ще більшим. Готуємо нові рішення для захисту та допомоги в реалізації прав корінних народів України. Готуємо й програми економічного відновлення нашого Криму після його звільнення від окупантів. Ну а головне – підтримуємо наші Збройні Сили України, нашу розвідку й усіх, хто воює за звільнення нашої землі та відбиття російської колонізаторської навали. Від Харківщини й до Херсона, від Донецька й до Енергодара, від Станиці Луганської і до Ялти, від Бердянська і до Новофедорівки – все це частини нашої країни, все це Україна, яка буде повністю вільною. Підписав сьогодні новий указ про нагородження наших захисників. 182 учасники бойових дій відзначені державними нагородами. Загальна кількість нагороджених українських воїнів уже перевищує 26 тисяч за час із 24 лютого. Я дякую кожному, кожній, хто захищає Україну! Вічна слава всім, хто воює за свободу! Слава Україні!</p>
  <div class="source"><a href="https://www.president.gov.ua/news/rosijska-vijna-proti-ukrayini-ta-vsiyeyi-vilnoyi-yevropi-poc-76965">https://www.president.gov.ua/news/rosijska-vijna-proti-ukrayini-ta-vsiyeyi-vilnoyi-yevropi-poc-76965</a></div>
</article>


<article>
  <h2>Що більше буде втрат в окупантів, то швидше ми зможемо звільнити нашу землю – звернення Президента України</h2>
  <div class="badges"><span class="chip">UK</span> <span class="chip">2022-08-10</span></div>
  <p>Українці! Українки! Усі наші захисники й захисниці! Після завершення цього важкого 168-го дня нашої оборони варто сказати кілька речей. Перше. Збройні Сили України, наша розвідка й наші правоохоронні органи не залишать без відповіді сьогоднішні російські обстріли Дніпропетровщини. 13 людей загинули внаслідок удару окупантів по Марганцю. Ще понад десять – поранені, п’ятеро – у важкому стані. Російські війська били «Градами». Цей черговий прояв російського терору, як і удари по Миколаєву, по Харкову, укотре доводить, що потрібно збільшувати військову допомогу Україні. Що потужнішою буде наша зброя і що більшою буде дальність її застосування, то швидше закінчиться ця жорстока війна. І це друга річ, про яку я хотів сказати сьогодні. Це питання, яке турбує абсолютно всіх: коли закінчиться війна? Хтось каже – іще місяці, хтось каже – рік, хтось – навіть більше. Але питання про час насправді безпосередньо залежить від питання про втрати, яких зазнає Росія. Що більше буде втрат в окупантів, то швидше ми зможемо звільнити нашу землю й гарантувати безпеку Україні. Ось про це варто думати всім, хто захищає нашу державу й допомагає Україні: як завдати окупантам якнайбільших втрат, щоб меншим був час війни. Якщо майже 43 тисячі загиблих російських солдатів не переконують російське керівництво, що їм треба шукати, як вийти з війни, значить, потрібно більше боротися, більше результатів, щоб переконати. Тільки за одну минулу добу окупанти втратили десять бойових літаків: дев’ять у Криму і ще один – на Запорізькому напрямку. Є в окупантів і нові втрати бронетехніки, складів з боєприпасами, логістичних маршрутів... Завтра в Копенгагені починає роботу конференція на рівні міністрів оборони держав – партнерів України. Обговорюватиметься подальша підтримка нашої держави в цій війні, зокрема зброєю. Я вдячний усім нашим партнерам, які розуміють, що тільки забезпеченням програшу Росії на полі бою, тільки російськими втратами – військовими, політичними, економічними – можна наблизити повернення безпеки для України та всієї Європи. Що більше зброї отримує Україна, що більше військово-технічної та фінансової підтримки, то швидше й наші люди та всі європейці знову зможуть відчути спокій і стабільність життя. І третя річ. Хочу сказати її саме зараз мешканцям тимчасово окупованої території. Хоч би що обіцяли окупанти, їхня дорога одна – це втеча. У кращому разі. Якщо встигнуть. Ми вигнали російську армію з північних областей. Ми вигнали окупантів з нашого Зміїного. Вони вже відчувають, що настав час тікати з Херсона і загалом із півдня нашої держави. Буде час, коли вони втечуть із Харківщини, з Донбасу, з Криму... І кожен, хто може цьому допомогти, має цьому допомогти. Якщо ви володієте будь-якою важливою інформацією про ворога, будь ласка, повідомте її в безпечний для себе спосіб нашим спецслужбам, нашим військовим. Якщо знаєте тих, хто допомагає окупантам чи виправдовує агресію, будь ласка, повідомляйте й про це. Обовʼязково допомагайте нашим людям на окупованій території, які залишились самі чи без звʼязку. Говоріть з ними, підтримуйте їх, розповідайте їм про нашу боротьбу й про можливості евакуюватися на вільну територію. Окупанти використовують наших людей для прикриття своїх ударів як живий щит. Україна поверне все своє і має зберегти якнайбільше життів. Провів сьогодні кілька важливих нарад, зокрема щодо програми швидкого відновлення звільнених територій. Продовжую створювати нові звʼязки на найвищому рівні з країнами Африки – сьогодні говорив з Президентом Республіки Гана. Вчора – з Президентом Демократичної Республіки Конго. Продовольча безпека, співпраця в міжнародних організаціях, економічні звʼязки – це коло питань, які йдуть у плюс і нашій державі, і африканським країнам. Ввечері підписав черговий указ про нагородження наших захисників. 244 учасники бойових дій відзначені державними нагородами, з них 21 – посмертно. Українці мають завжди памʼятати, що кожен крок нашої армії у цій війні зроблений у жорстоких і тяжких боях. Окупанти нічого не захоплювали без спротиву наших героїв з 24 лютого і нічого не зможуть зберегти. Ми все звільнимо. Вічна слава кожному й кожній, хто воює за нашу державу! Вічна памʼять усім, хто віддав життя за Україну! Слава Україні!</p>
  <div class="source"><a href="https://www.president.gov.ua/news/sho-bilshe-bude-vtrat-v-okupantiv-shvidshe-mi-zmozhemo-zviln-76997">https://www.president.gov.ua/news/sho-bilshe-bude-vtrat-v-okupantiv-shvidshe-mi-zmozhemo-zviln-76997</a></div>
</article>


<article>
  <h2>Ніхто не зможе зупинити вітер, який нестиме радіацію, але всі ми разом здатні зупинити державу-терориста Росію – виступ Президента на Донорській конференції союзників України з країн Північної Європи</h2>
  <div class="badges"><span class="chip">UK</span> <span class="chip">2022-08-11</span></div>
  <p>Шановна пані Прем’єр-міністре Фредеріксен! Шановний міністре Бедсков! Шановні присутні, шановні учасники й учасниці конференції! Вдячний за організацію такого важливого заходу, необхідного безпосередньо зараз – і не лише Україні. Для початку я хотів би нагадати вам один епізод нашої з вами спільної історії. Це сталося у Швеції. Приблизно 700 кілометрів від Копенгагена, трохи більш як година літаком. Одного дня на атомній станції «Форсмарк» прилади контролю показали наявність радіаційного забруднення. Тоді все швидко перевірили і витоків радіації на «Форсмарку» не знайшли. Однак з інших майданчиків у Швеції, а також із Фінляндії почали надходити повідомлення, що й там фіксується підвищений рівень радіації. Почалося занепокоєння і в Данії – теж зафіксували підвищення рівня радіоактивних речовин. Стало зрозуміло, що відбулася надзвичайна ситуація, але тоді ще не знали, де саме. Проаналізували характер забруднення, напрямок і швидкість вітру і з’ясували, що десь на території від Мінська до Чорного моря сталася катастрофа. Це був квітень 1986 року. Минула доба після вибуху атомного реактора в Чорнобилі. Радянська влада тоді мовчала про те, що сталося. І намагалася применшити масштаб катастрофи. Однак приховати її було неможливо – вже був розголос у Європі, вже були докази забруднення, вже почалася дискусія про те, чим це загрожує всім людям. Я не нагадуватиму вам зараз усіх деталей тих днів. Певно, ви всі про це знаєте. Про пожежу на Чорнобильській станції та зусилля тих, хто намагався зупинити розгортання катастрофи. Про діагноз «гостра променева хвороба» й про людей, які в страшних передсмертних муках благали про спасіння. Значні території були забруднені. Навколо Чорнобиля досі зберігається зона відчуження, де заборонено жити людям. Сотні тисяч мешканців різних країн так чи інакше постраждали від Чорнобиля. І роками після тієї катастрофи по всьому світу думали, як зробити безпечною атомну енергетику. Роками стежили за дотриманням спеціальних стандартів, щоб гарантувати недопущення подібних катастроф. І роками абсолютно нікому не спадало на думку, що Європа може опинитися під загрозою нової катастрофи на атомній станції не через те, що хтось порушить якісь стандарти безпеки, а через те, що якась держава свідомо використає атомну станцію для терору. Ось що зараз робить Росія. І якщо радянська влада намагалася приховати Чорнобильську катастрофу та її повні наслідки, то російська влада значно більш цинічна й небезпечна – вона сама робить усе, щоб ризик ядерної катастрофи став максимальним, і бреше всьому світу, що винен нібито хтось інший. Ми маємо захистити Європу від цієї загрози. Захистити всі разом. А ймовірно, не тільки Європу. Бо Запорізька атомна станція в Україні – найбільша на нашому континенті. Третя за розмірами у світі. Шість енергоблоків! За роки роботи цієї станції не було жодного інциденту, який поставив би під загрозу безпеку українців чи всіх європейців. Але тепер російська окупаційна армія використовує Запорізьку атомну станцію для терору та збройних провокацій. Росія перетворила атомну станцію на поле бою. Коли окупанти прийшли на Запорізьку АЕС, їхні танки її обстріляли. Прямим наведенням – по станції! Розміщуючи бойову техніку на території станції та навіть проводячи там утилізацію боєприпасів, російські військові не можуть не знати, що ставлять усю Європу під загрозу ядерної катастрофи. І, звичайно, російська влада усвідомлює, якими можуть бути наслідки, коли її війська обстріляють атомну станцію, зокрема з реактивної артилерії. У серпні – це було вже зараз – вони пошкодили лінії зв’язку станції з нашою енергосистемою, а також датчики радіаційного моніторингу, азотно-кисневу станцію, трубопроводи для водню й відповідну інфраструктуру. Вже тоді Європа опинилася за кілька кроків від ядерної катастрофи. І зараз ми всі в цій складній ситуації. Ми переконані, що траєкторія крилатих ракет, якими Росія обстрілює територію України, невипадково пролягає над українськими АЕС. Все це – прояви російського ядерного тероризму. Росія стала державою-терористом і фактично тримає в заручниках атомні станції та шантажує всіх імовірною катастрофою. Певен, кожен із вас вже задумувався, як діяти, якщо Росія застосує так звану тактичну ядерну зброю. Подумайте ще про ось це. Росія може спровокувати найбільшу в історії радіаційну аварію на Запорізькій атомній станції, і за фактичними наслідками це може бути ще катастрофічніше, ніж Чорнобиль, а по суті – тим же, що й застосування Росією ядерної зброї, але без ядерного удару. Ніхто з нас не зможе зупинити вітер, якщо він нестиме радіацію. Але ми всі з вами разом здатні зупинити державу-терориста. І що швидше ми зупинимо Росію, то швидше Європа та світ зможуть знову відчути безпеку. Все, що необхідно для цього, вам добре відомо. Санкції проти Росії потрібно посилювати й не дозволяти їх обходити. У відповідь на ядерний шантаж потрібні жорсткі санкції проти «Росатома» – це конкретні речі – і всієї російської атомної галузі, а не домовленості з ними. Потрібен постійний політичний тиск на Росію, щоб збільшувати кількість країн – учасниць антивоєнної коаліції та зменшувати коло тих, хто хоча б якось готовий допомагати Росії за цих обставин. А головне – потрібно ще більше підтримки Україні зброєю та снарядами. Щоб справді зупинити Росію, у Збройних Сил України має бути стільки снарядів, скільки необхідно, щоб відчувалося, що Росія не здатна тиснути на полі бою. І зброя Україні потрібна такої потужності, такої далекобійності, щоб Росія була змушена нарешті задуматися про пошук мирного рішення. Міністр оборони України Олексій Резніков, який присутній зараз серед вас на конференції, обов’язково поінформує вас про конкретні оборонні потреби. Другий пункт – фінанси. Росія досі отримує десятки мільярдів доларів завдяки торгівлі з іншими країнами, зокрема Європи. А в Україні щомісячний дефіцит лише державного бюджету – близько 5 мільярдів доларів. І руйнування від війни – саме на території України. І ми не можемо чекати, коли завершиться війна, щоб відновлювати нормальне життя. Наші діти так само, як і ваші, мають іти у школи. Наша молодь так само, як і ваша, має навчатися в університетах. В Україні так само, як і у вас, мають працювати лікарні та соціальна інфраструктура. А отже, Україна потребує відбудови. Зараз! Саме зараз! І тим паче напередодні зимового сезону. Нам потрібно проводити розмінування. І, звичайно, нам потрібно підготувати оборону до зимових умов. Тому достатня та вчасна фінансова підтримка для нашої держави, для бюджету й для Fast Recovery – це так само життєво важливо, як зброя й снаряди для нашої армії і санкції проти Росії. І та держава, яка блокує це фінансування для України, не може мати виправдань. Вона має пам’ятати, що вона – європейська держава, і має негайно виправити цю проблему. І третій пункт – це експорт у Росію, постачання компаніям держави-терориста комплектуючих та продукції подвійного призначення. Росія просто не мала б боєздатної армії в сучасних умовах, якби не імпортні деталі. Електроніка, оптика та багато інших деталей іноземного виробництва використовуються при створенні ракет, безпілотників, засобів зв’язку, бронетехніки тощо. Цей потік технічної допомоги російському терору потрібно повністю зупинити! Має бути ефективний механізм контролю будь-якого постачання в Росію, щоб не пропустити жодної деталі, яка може піти на виробництво зброї для обстрілів мирних міст чи атомних станцій. Пані та панове! Реагування зараз має бути повномасштабним, як і війна, яку почала Росія. Нікому не потрібні нові катастрофи. Треба зробити висновки з катастрофи 1986 року. З десятиліть, які Росія використовувала, щоб підготуватися до цієї підлої війни проти всієї вільної Європи. З восьми років війни на Донбасі та зі 170 днів терору проти України після 24 лютого. Жодного замовчування – тільки правда. Жодного зволікання – тільки рішучі дії. Жодної розгубленості – тільки впевнена єдність. Потрібні зброя й снаряди для нашої оборони – по максимуму. Потрібні фінанси для України в достатньому обсязі та без будь-яких бюрократичних блокувань. Потрібна повна ізоляція держави-терориста, передусім економічна, технологічна, та найжорсткіші санкції. Це наш із вами обов’язок перед нашими державами, перед усіма майбутніми поколіннями вільних людей – зробити все, щоб зупинити Росію, забезпечити її програш у цій війні та гарантувати, що жодна інша держава не зможе повторити цей терор. І я вірю, що ми виконаємо наш обов’язок! Дякую вам за увагу! Дякую Данії та Великій Британії за спільну організацію цієї конференції, яка може стати історичною завдяки нашим спільним зусиллям. Іще раз дякую! Слава Україні!</p>
  <div class="source"><a href="https://www.president.gov.ua/news/nihto-ne-zmozhe-zupiniti-viter-yakij-nestime-radiaciyu-ale-v-77001">https://www.president.gov.ua/news/nihto-ne-zmozhe-zupiniti-viter-yakij-nestime-radiaciyu-ale-v-77001</a></div>
</article>


<article>
  <h2>Лише повний відхід росіян із Запорізької АЕС гарантує відновлення атомної безпеки для всієї Європи – звернення Президента України</h2>
  <div class="badges"><span class="chip">UK</span> <span class="chip">2022-08-11</span></div>
  <p>Українці! Українки! Короткі підсумки дня. Взяв участь у роботі конференції донорів у Копенгагені. Це 26 держав – партнерів України: країни Європи, Сполучені Штати, Японія, Австралія, Нова Зеландія. Вони заснували ще один формат – у продовження добре відомих зустрічей на авіабазі «Рамштайн». Цей формат – про довгострокову підтримку. Це зброя, боєприпаси, тренування військових, розмінування, відновлення на звільненій території. Вже маємо перші результати конференції. Данія одразу після відкриття зустрічі оголосила про новий пакет підтримки України обсягом 110 мільйонів євро. Загалом конференція зібрала лише за день 1,5 мільярда євро, які будуть витрачені зокрема на виробництво життєво необхідних боєприпасів. До речі, це вагомий плюс до тих кредитних гарантій на 4 мільярди доларів, які були раніше надані Сполученими Штатами, щоб посилити нашу оборонну взаємодію з партнерами в постачанні для української армії. Я дякую всім, хто сьогодні в Копенгагені підтримав Україну, і вірю, що такий формат співпраці прискорить нашу спільну перемогу. У зверненні до учасників конференції я підкреслив, що всім потрібно діяти значно швидше й жорсткіше. І особливо після того, як Росія перейшла до відвертого ядерного шантажу. Те, що відбувається зараз навколо Запорізької АЕС, – це один з найбільших злочинів держави-терориста. Сьогодні зафіксовані чергові прильоти російських снарядів по території станції, в безпосередній близькості від обʼєктів АЕС. Росія вкотре пробила дно у світовій історії тероризму. Ніхто більше не використовував атомну станцію так очевидно для погроз усьому світу та для висування якихось умов. І абсолютно всі у світі мають реагувати негайно, щоб вигнати окупантів з території Запорізької атомної станції. Це глобальний інтерес, а не просто українська потреба. Наголошуємо на цьому на всіх рівнях – від Ради Безпеки ООН до контактів між державами. Лише повний відхід росіян із території Запорізької АЕС і відновлення повноцінного контролю України над ситуацією навколо станції гарантують відновлення атомної безпеки для всієї Європи. Хочу зазначити сьогодні важливу річ для всіх представників державної та місцевої влади, військової сфери та інших осіб, які коментують події на фронті, оборонний задум командування, підготовку конкретних операцій тощо. Загальне правило просте: війна – це точно не час для марнославства й гучності заяв. Що менше конкретних деталей ви озвучите про наші оборонні плани, то краще буде для реалізації цих оборонних планів. Якщо ви хочете залишити по собі гучні заголовки – це одна справа. Відверто безвідповідальна. Якщо ж ви хочете перемоги для України, то це інша справа, і ви маєте відчувати свою відповідальність за кожне сказане слово про те, до чого готується наша держава в обороні чи в контрнаступах. Відбулася чергова розмова в постійному форматі «Єрмак, Салліван, Залужний, Міллі». Тематика розмови зрозуміла. Зміст – позитивний. А деталі, я думаю, – зайві. Зустрівся сьогодні із шефом Хосе Андресом, засновником міжнародної гуманітарної організації World Central Kitchen. Він понад десять років годує людей у країнах, які стали жертвами війни чи стихійного лиха. Успішний ресторатор, працює в Америці, один із найвідоміших і найвпливовіших людей світу. З перших днів повномасштабної війни Росії проти нашої держави його організація почала роботу на кордоні з Польщею – для переселенців. Згодом розгорнула активність у багатьох містах України – уже 5 тисяч людей там працюють. Більш як 130 мільйонів обідів приготовано для наших громадян. Домовилися з паном Андресом про розширення такої гуманітарної місії, зокрема на райони, які поступово звільняються від російської окупації. І я хочу сьогодні подякувати також усім українцям і громадянам держав – наших друзів, які допомагають задоволенню саме гуманітарних потреб, що створені цією війною. Тим, хто допомагає з житлом та роботою переселенцям. Тим, хто лікує та реабілітує поранених російськими обстрілами. Тим, хто доставляє на прифронтові території ліки, продукти харчування, засоби звʼязку. Тим, хто підтримує самотніх людей і сиріт цієї війни. І тим, хто допомагає відновлювати все те, що зруйнували російські терористи. Це багатотисячна гуманітарна армія України та всього вільного світу, якій Росія не може й не зможе нічого протиставити. Я дякую вам! Завтра буде насичений день – завтра буде багато подій і міжнародних, і внутрішньодержавних. Вже готуємося до них. Робимо все, щоб у наших захисників була надійна опора на політичному, на дипломатичному, економічному, гуманітарному та всіх інших рівнях. Вічна слава всім нашим воїнам! Слава кожному й кожній, хто боронить Донбас, Харківщину, південь, центр і всю нашу державу! Слава Україні!</p>
  <div class="source"><a href="https://www.president.gov.ua/news/lishe-povnij-vidhid-rosiyan-iz-zaporizkoyi-aes-garantuye-vid-77017">https://www.president.gov.ua/news/lishe-povnij-vidhid-rosiyan-iz-zaporizkoyi-aes-garantuye-vid-77017</a></div>
</article>


<article>
  <h2>Візові обмеження для громадян РФ справедливі, і всі захисники європейських цінностей мають на них наполягати – звернення Президента України</h2>
  <div class="badges"><span class="chip">UK</span> <span class="chip">2022-08-12</span></div>
  <p>Бажаю здоровʼя, шановні українці! Сьогодні в Україні вперше одночасно з більшістю країн світу відзначається Міжнародний день молоді. Минулого літа було ухвалено це рішення – перенести відзначення на 12 серпня, щоб і в такій символічній речі бути разом з Європою. І це спрацювало. Сьогодні День молоді відчувався дуже органічним. І передусім разом з першою леді зустрілися з юними героями-рятівниками – ви молодці, пишаюсь – дітьми й підлітками, які не на свої роки міцні, не на свої роки відповідальні. Вони збирають кошти для армії, вони допомагають нашим пораненим, допомагають людям, допомагають рятувати життя людей. Провели в Маріїнському палаці, у Білій залі Героїв України, спеціальну церемонію нагородження таких наших юних героїв. Максим Бровченко, Іринка Васильєва, Олександр Гуцал, Єгор Шемет, Давид Понуляк, Гліб Бондаренко, Андрій Покраса, Данило Сергєєв. Їм від семи до шістнадцяти років, а вони – герої. І їхніми вчинками можна пишатися так, що далеко не в кожного дорослого є подібне у біографії. Також зустрівся сьогодні з представниками різних молодіжних спільнот і організацій – освітніх, волонтерських, військових, творчих, «Пласту», з представниками молоді з діаспори... Була на зустрічі й Марина Вязовська – дуже пишаюся – одна з найвідоміших молодих українок, яка отримала найвищу нагороду у світі математики – знамениту медаль Філдса. Ми дуже тепло й плідно поспілкувалися про оборону нашої держави, про перемогу – вона буде не за горами – про майбутнє України, про наші інституції. Звучали дуже хороші ідеї – будемо їх реалізовувати. Провів сьогодні переговори з понтифіком. Подякував Папі Франциску за підтримку українців. Обговорили, що ми разом можемо зробити, щоб повернути мир державі. Поінформував його про ситуацію на передовій і постійні намагання Росії підвищити рівень терору. Він погоджується, нас підтримує. Напередодні в Латвії було ухвалено рішення – Латвія офіційно визнала Росію державою – спонсором тероризму. Працюємо над тим, щоб весь світ зробив те саме. Це справедливо. Це правильно. І це буде. Після всього, що окупанти наробили в Україні, може бути лише одне ставлення до Росії – як до держави-терориста. І, до речі, саме з цього погляду варто визначатися зі ставленням до громадян Росії. Я дякую Чехії, державам Балтії та іншим країнам, які винесли на офіційний рівень дискусії у Європі питання про візи для громадян держави-терориста. Звичайно, ми всі розуміємо: є люди, які справді потребують захисту, яких переслідують у Росії, навіть можуть убити, а отже, вони мають отримати допомогу цивілізованого світу. Це відомі юридичні механізми – через біженство, через прохання про притулок, через інші можливості допомогти й підтримати. Але ж це для тих, хто бореться, для тих, кого переслідують. І це не має стосуватися відпочинку громадян Росії у Європі, туризму, розваг, бізнесових справ. Працювати на державу-терориста не можна... По-перше, має бути гарантія, що російські вбивці й посібники державного терору не користуватимуться шенгеном. А по-друге, не можна руйнувати саму ідею Європи, наші спільні європейські цінності, тобто не можна перетворювати Європу на супермаркет, у якому неважливо, хто заходить – головне, щоб людина просто розплатилася за товари. Тому візові обмеження для громадян Російської Федерації справедливі, і всі захисники європейських цінностей мають на них наполягати. Увечері підписав указ про нагородження наших воїнів, героїв. 181 учасник бойових дій відзначений державними нагородами, з них 33 – посмертно. Загалом за час війни були нагороджені вже понад 26,5 тисячі українців і українок. Я вдячний усім, хто захищає нашу державу! Хто стримує дуже жорстокі удари окупантів у Пісках, у Авдіївці, на Бахмутському напрямку... Хто тримає Харківщину й захищає наш південь, нашу любу Україну. Ми зробимо все, щоб кожен окупант, щоб держава-терорист загалом відчули повністю, що таке міцна українська відповідь на їхній терор. Слава всім нашим воїнам! Слава Україні!</p>
  <div class="source"><a href="https://www.president.gov.ua/news/vizovi-obmezhennya-dlya-gromadyan-rf-spravedlivi-i-vsi-zahis-77037">https://www.president.gov.ua/news/vizovi-obmezhennya-dlya-gromadyan-rf-spravedlivi-i-vsi-zahis-77037</a></div>
</article>


<article>
  <h2>Робитимемо все, щоб нові санкції проти Росії блокували її атомну галузь – звернення Президента України</h2>
  <div class="badges"><span class="chip">UK</span> <span class="chip">2022-08-13</span></div>
  <p>Українці! Українки! А особливо хочу сьогодні звернутися до мешканців Нікополя, Марганця, Енергодара, Кривого, Запоріжжя та всіх інших наших міст і громад Дніпропетровської та Запорізької областей. Окупанти намагаються надзвичайно цинічно залякувати людей, використовуючи Запорізьку атомну станцію. Вони фактично прикриваються станцією, щоб обстрілювати Нікополь і Марганець. Вони влаштовують постійні провокації з обстрілами території АЕС і намагаються нагнати на цей напрямок свої додаткові сили, щоб іще більше шантажувати нашу державу та весь вільний світ. Якщо хтось там у Росії думає, що їм це щось може дати, то вони помиляються. Російський шантаж тільки мобілізує ще більше глобальних зусиль для протистояння терору. Кожен день перебування російського контингенту на території Запорізької АЕС та в сусідніх районах нашої держави настільки збільшує радіаційну загрозу для Європи, що навіть у пікові моменти протистояння в часи холодної війни такого не було. Звичайно, на це має бути потужна реакція. Українські дипломати й представники держав-партнерів зроблять усе, щоб нові санкції проти Росії обов’язково блокували російську атомну галузь. І абсолютно всі посадовці держави-терориста, а також ті, хто їм допомагає в цій шантажистській операції з атомною станцією, мають відповідати в міжнародному суді. Це обов’язково буде. А кожен російський військовий, який або стріляє по станції, або стріляє, прикриваючись станцією, повинен розуміти, що стає особливою мішенню для нашої розвідки, для наших спецслужб, для нашої армії. Я особливо вдячний усім, хто захищає цей напрямок, хто витримує цей тиск російських терористів і захищає Україну та світ від створеної окупантами ядерної загрози. Я вдячний усім нашим енергетикам, які підтримують стабільну роботу енергосистеми України та самої Запорізької станції. І ми робимо все можливе, щоб повернути спокій, безпеку і цій частині нашої держави, і всім іншим містам та іншим областям нашої прекрасної України. Жорстокі бої тривають на Донбасі. Найгарячіші точки фронту на цьому напрямку без змін – Авдіївка, Марʼїнка, Піски, Бахмут і весь відповідний напрямок. Росія відправила туди просто колосальний обсяг своїх воєнних ресурсів – артилерія, техніка, люди. Всі наші захисники й захисниці там – просто герої. Харківщина – українська оборона міцна, і намагання окупантів атакувати постійно провалюються. Боротьба на півдні країни дає хороші новини про знищення сил і засобів російської армії. Жодного дня не втрачаємо – зменшуємо потенціал окупантів. Дуже важливо, що дає результат експортна зернова ініціатива. З початку її реалізації з українських портів загалом вийшли вже 16 суден із зерном для семи країн на трьох континентах. Це Європа, Азія, Африка. На борту майже півмільйона тонн агропродукції: кукурудза, пшениця, соняшникова олія, соя та інші товари, абсолютно необхідні світовому ринку. Це вже дало змогу знизити гостроту продовольчої кризи, дало певну надію на спокій країнам – споживачам нашої агропродукції. І в перспективі може допомогти повністю зняти продовольчу кризу з глобального порядку денного. Звичайно, якщо партнери забезпечать виконання безпекової частини ініціативи та не допустять російських провокацій і терору на морі чи проти наших портів. Вже прибув і перший корабель під завантаження в межах Світової продовольчої програми ООН – це постачання зерна зокрема для Ефіопії, де особливо жорстока ситуація з голодом. Зараз судно готується до відправлення з порту «Південний». Для України це має помітну користь. За неповних два тижні з трьох наших портів – «Одеса», «Чорноморськ» та «Південний» – вдалося експортувати такий обсяг, який дорівнює всьому аграрному експорту автотранспортом за липень і більш як двом третинам експорту залізницею за минулий місяць. Хочу ще раз підкреслити: це робочі місця для наших людей, це кошти, які необхідні для нашої посівної наступного року, і це доходи нашого державного бюджету. Нарощувати економічну активність – це обов’язковий елемент шляху до перемоги. Я вдячний усім, хто захищає нашу державу! Вдячний усім у країнах-партнерах, хто допомагає боротися проти терору! Слава Україні!</p>
  <div class="source"><a href="https://www.president.gov.ua/news/robitimemo-vse-shob-novi-sankciyi-proti-rosiyi-blokuvali-yiy-77041">https://www.president.gov.ua/news/robitimemo-vse-shob-novi-sankciyi-proti-rosiyi-blokuvali-yiy-77041</a></div>
</article>


<article>
  <h2>Що сильнішою буде Україна, то слабшою буде Росія і менше триватиме ця війна – звернення Президента Володимира Зеленського</h2>
  <div class="badges"><span class="chip">UK</span> <span class="chip">2022-08-14</span></div>
  <p>Бажаю здоров’я, шановні українці! Готуємося до дуже активних тижнів другої половини серпня – переговори, зустрічі, Кримська платформа, нові звернення до закордонних спільнот, міжнародно-правова активність – з нашої ініціативи. Цього тижня продовжу розширювати наші звʼязки з африканськими державами, з регіоном Латинської Америки. Завтра відбудуться важливі контакти на європейському рівні. Днями запланована церемонія вручення вірчих грамот послами іноземних держав, які прибули працювати в Києві. Хоч у глобальній політиці зараз певна пауза – все ж таки серпень, але для України, для інтересів нашої держави жодних пауз не було, немає й не буде. Працюємо над новими санкціями проти Росії й над тим, щоб простимулювати громадян держави-терориста відчути свою частину відповідальності за те, що відбувається. Дискусія про візові обмеження у Європі для власників російських паспортів щодня розширюється, до неї приєднуються нові держави, нові політики. Зрештою це має привести до відповідних рішень. Я вдячний нашим розвідникам, правоохоронцям, журналістам і всім, хто працює для встановлення повних даних про російських убивць. Україна та наші партнери отримують дедалі більше інформації про безпосередніх відповідальних за терор і катування, за так звану фільтрацію та депортацію наших людей, за мародерство... Усі ці нелюди обов’язково відповідатимуть. Але ми маємо пам’ятати, що, коли зло набуває таких масштабів, мовчання людей наближається до рівня співучасті. А відмова від реальної боротьби зі злом стає допомогою саме йому. Тому якщо у вас громадянство Росії і ви мовчите, значить, ви не боретесь, а значить, цим ви підтримуєте. І хоч би де ви перебували – як на території Росії, так і за кордоном, – ваш голос повинен звучати на підтримку України, а значить, проти цієї війни. Найближчим часом Верховній Раді України належить ухвалити рішення про продовження воєнного стану та загальної мобілізації. Очевидне рішення, очевидні причини. Україна завжди прагнула й прагне миру та багато разів у різних переговорних форматах пропонувала російському керівництву закінчити війну та звільнити українську землю від окупації. Але поки що Росія вірить у терор, перебуває в полоні своїх пропагандистських ілюзій і досі сподівається, що нібито зможе чогось досягти різними формами шантажу. Не зможе. А отже, ми повинні захищатися, повинні відповідати на кожен прояв терору, на всі обстріли – на жорстокі обстріли, які не припиняються жодного дня. На жаль, у нас є втрати. Але ми повинні боротися на всіх рівнях і на всіх фронтах, максимально посилювати нашу державу, зберігати нашу єдність і залучати ще більше країн до нашої антивоєнної коаліції. Що сильнішою буде Україна, то слабшою буде Росія, а отже, менше часу триватиме ця війна. І кожен в Україні, кожен у вільному світі має робити все від них залежне і все можливе, щоб Росія й ті, хто підтримує війну, платили дедалі більшу ціну за російський державний терор. Я дякую всім нашим захисникам і захисницям! Дякую усім українцям – усім, хто тримається, хто допомагає іншим, хто вірить у перемогу й наближає її своїми діями – так, як може. Кожен новий день має приносити новий результат для України. Слава Україні!</p>
  <div class="source"><a href="https://www.president.gov.ua/news/sho-silnishoyu-bude-ukrayina-slabshoyu-bude-rosiya-i-menshe-77045">https://www.president.gov.ua/news/sho-silnishoyu-bude-ukrayina-slabshoyu-bude-rosiya-i-menshe-77045</a></div>
</article>


<article>
  <h2>Російські сили повинні негайно забратися з території Запорізької АЕС без жодних умов – звернення Президента України</h2>
  <div class="badges"><span class="chip">UK</span> <span class="chip">2022-08-15</span></div>
  <p>Українці! Українки! І всі європейці, чиє життя вже поставлено під загрозу російським терором. Росія не припиняє своїх шантажистських дій на Запорізькій атомній станції та навколо неї. Провокативні обстріли території АЕС тривають. Під прикриттям станції окупанти обстрілюють міста й громади поруч. Прямо на об’єктах станції російські військові ховають боєприпаси й техніку. Де-факто станція замінована. Все це очевидно свідчить про те, що Росія відкидає безпекові вимоги країн Євросоюзу та 15 інших країн – загалом 42, які закликали Росію вивести свої сили зі станції. Зокрема це Туреччина, Грузія, Британія, Корея, Японія, Австралія, Канада, Сполучені Штати Америки. Якщо держава-терорист дозволяє собі повністю ігнорувати вимоги міжнародної спільноти, а тим паче в такій чутливій темі, то це однозначно свідчить про необхідність негайних дій. Будь-який радіаційний інцидент на Запорізькій АЕС може стати ударом і по країнах Європейського Союзу, і по Туреччині, і по Грузії, і по країнах з більш віддалених регіонів. Усе залежить тільки від напрямку й сили вітру. Якщо через дії Росії станеться катастрофа, наслідки можуть ударити і по тих, хто поки що мовчить. Це питання вже винесено на найвищий міжнародний рівень – ООН і МАГАТЕ. Звичайно, російський ядерний шантаж обговорюється і між державами. Є відповідна заява міністрів закордонних справ «Великої сімки». Вони чітко розуміють, що Росія відповідальна за цю ядерну кризу. Але потрібно переходити від обговорень і закликів до нових жорстких санкцій проти Росії, проти «Росатома» і всієї атомної галузі держави-терориста. Усі російські сили повинні негайно забратися з території станції та сусідніх районів без жодних умов. Світ багато десятиліть боровся за належний контроль над усіма діями з ядерними матеріалами і радіаційну безпеку. І якщо зараз світу не вистачає сили й рішучості, щоб захистити одну атомну станцію, то це означає, що світ програє. Програє терористам. Поступається ядерному шантажу. А це може бути прецедент, який побачать й інші терористи. Ще є шанс не допустити цього програшу. Провів сьогодні засідання Ставки Верховного Головнокомандувача. Головний пункт порядку денного – це ретельний аналіз військово-стратегічної обстановки. Доповідали керівник Головного управління розвідки Буданов і керівник Служби зовнішньої розвідки Литвиненко. Окрему доповідь мав командувач Сил спеціальних операцій Хоренко. Звичайно, були Залужний, Шаптала, Монастирський, Данілов, Єрмак, Резніков. Також розглянули – з того, про що можна говорити публічно, – питання забезпечення наших військових зброєю та боєприпасами і статус виконання попередніх рішень Ставки – всі вони мають виконуватися на 100%, відповідальність за це – персональна. Сьогодні відбулось і доволі результативне засідання Верховної Ради України. Серед іншого депутати проголосували за двох членів Вищої ради правосуддя. Продовжую налагоджувати відносини на найвищому рівні з країнами Африки. Сьогодні говорив з Президентом Нігеру – до цього дня контактів на такому рівні між нашими державами не було. Подякував за підтримку в ООН. Звичайно, обговорили ключові загрози глобальній безпеці. Провів нараду щодо підготовки Кримської платформи. Очікую розширення географії, рівня та кількості учасників. Сьогодні ж створено Консультативну раду з питань деокупації Криму – щоб координувати всі заходи та проекти на цьому напрямку й забезпечувати діяльність Кримської платформи. Зустрівся з амбасадорами нашої державної благодійної платформи UNITED24 Андрієм Шевченком і актором Лієвом Шрайбером. Обговорили, як можемо зберегти максимальну увагу світу до потреб нашого захисту. Щотижня це завдання набуває більшої ваги. Росія створила стільки криз, зокрема й кризу вартості життя в багатьох країнах, а також продовольчу й енергетичну кризи, які поширюють світом невпевненість і роздратування життям. Ми маємо тримати у фокусі глобальної уваги першопричину цих криз, а саме: російську агресію. І маємо нагадувати, що саме Україна постраждала від російського терору найбільше. Я вдячний усім, хто виконує цю важливу функцію, зокрема амбасадорам UNITED24. Їхня активність – це мільярди гривень для України та постійне збільшення уваги до потреб нашої держави й людей. Ситуація на передовій за минулу добу не зазнала суттєвих змін. Триває героїчний опір наших військових на Донбасі, на Харківщині. Тиснемо на ворога на півдні нашої країни. Хочу особливо подякувати сьогодні всім нашим артилеристам, нашим розвідникам, Службі безпеки України та всім іншим, хто забезпечує послідовне знищення командних пунктів окупантів і їхніх складів боєприпасів. Усі російські терористи мають знати, що кожен метр української землі для них – це абсолютна небезпека. Хоч би як вони намагалися сховатись. Хоч би де це було. Вони будуть знайдені та знищені. Вічна слава всім, хто воює за Україну! Вічна вдячність усім, хто допомагає нашій державі! Слава Україні!</p>
  <div class="source"><a href="https://www.president.gov.ua/news/rosijski-sili-povinni-negajno-zabratisya-z-teritoriyi-zapori-77065">https://www.president.gov.ua/news/rosijski-sili-povinni-negajno-zabratisya-z-teritoriyi-zapori-77065</a></div>
</article>


<article>
  <h2>Щоб ми вигнали окупантів з України, Росії має ставати складніше воювати щодня – звернення Президента Володимира Зеленського</h2>
  <div class="badges"><span class="chip">UK</span> <span class="chip">2022-08-16</span></div>
  <p>Українці! Українки! Щодня й щоночі ми бачимо нові повідомлення про вибухи на території, яка тимчасово зайнята окупантами. Я прошу зараз усіх наших людей у Криму, в інших регіонах на півдні держави, в окупованих районах Донбасу й Харківщини бути дуже уважними. Будь ласка, не наближайтеся до військових об’єктів російської армії та всіх тих місць, де вони зберігають боєприпаси й техніку, де тримають свої штаби. Причини вибухів на окупованій території можуть бути різні, дуже різні, зокрема, цитую визначення самих окупантів, «головотяпство». Але сенс у них усіх один: знищення логістики окупантів, їхніх боєприпасів, військової та іншої техніки, командних пунктів рятує життя наших людей. Що менше буде в окупантів можливостей творити зло і вбивати українців, то швидше ми зможемо закінчити цю війну звільненням нашої землі. І черга цими днями на виїзд із Криму в Росію через міст доводить, що абсолютна більшість громадян держави-терориста вже розуміє або принаймні відчуває, що Крим – не місце для них. І я хочу подякувати всім українцям, які допомагають нашим Збройним Силам, нашій розвідці, нашим спецслужбам послаблювати армію окупантів. У цьому значна перевага України та першопричина нашої майбутньої перемоги – боротьба наших захисників базується на безумовній підтримці українського народу. Це народна визвольна війна, це всеукраїнська боротьба за свободу й незалежність для нашої держави. Україну захищають так чи інакше мільйони. Мільйони людей, які воюють на фронті, які борються за свої міста й села, зокрема і в окупації, які зупиняли техніку окупантів, які інформували й інформують нашу розвідку та спецслужби, які протистоять окупантам у їхньому тилу, які забезпечують необхідне постачання для України та роботу всіх наших державних інституцій та економіки, які волонтерять, які бʼються за наші інтереси за кордоном, які воюють на інформаційній війні. І ми маємо зробити – і зробимо – все, щоб зберегти цей всенародний фундамент оборони. Щоб підтримка України у світі не зменшувалась і щоб наша держава рухалася до перемоги, має не зменшуватись і наша власна активність – абсолютно всіх, хто так чи інакше став на захист нашої держави. Робіть усе, як і робили, для України. І навіть більше, бо керівництво Росії розраховує, що українці, європейці та увесь світ відчують втому від цієї війни. Ми ж повинні зробити все, щоб втомилися не ми і не наші друзі та партнери, а наш ворог. Щоб ми вигнали окупантів з України, щодня Росії має ставати дедалі складніше воювати – це наше військово-політичне завдання номер один. Говорив сьогодні з Президентом Франції Еммануелем Макроном. Поінформував його про ситуацію навколо Запорізької атомної станції та чергові російські провокації. Подякував за вагому підтримку. Зокрема, обговорили з паном Президентом нову безпекову та макрофінансову допомогу нашій державі. Також провів переговори з Премʼєр-міністром Данії. Теж про посилення фінансової підтримки України, про нові санкції проти Росії. Подякував пані Фредеріксен за оборонну допомогу й за результативну конференцію в Копенгагені, яка нещодавно погодила конкретні рішення для нашого захисту. Вперше в історії наших двосторонніх відносин провів переговори з Президентом Замбії. Обговорили співпрацю в міжнародних організаціях, продовольчу безпеку та актуальні глобальні загрози. Сьогодні Україну відвідали Пан Гі Мун, восьмий Генеральний секретар ООН, та Хуан Мануель Сантос, екс-Президент Колумбії. Головна тема розмови з ними – це гарантії безпеки для України. Ми робимо все для того, щоб сформувати таку військову, політичну та юридичну архітектуру безпеки для України, яка буде реальною, яка буде дієвою та працюватиме довгостроково, гарантуючи спокій нашим людям. Російська армія цієї доби продовжила абсолютно безглузді жорстокі обстріли міст Запорізької області та Дніпропетровщини – Оріхів, Нікополь... На жаль, є поранені, на жаль, є жертви. Тривають обстріли Харкова, прикордонних районів. Але все це нічого не дасть окупантам і не зламає нашого опору. Наші герої відбивають постійні й дуже потужні атаки на Донбасі. Окупанти застосовують там усе: авіацію, ракети, фосфорні бомби, артилерію... Тривають дуже жорстокі бої. Маємо пройти через це, витримати все й вибороти життя. Україна має перемогти, і це буде. Підписав сьогодні указ про нагородження наших захисників. 189 воїнів відзначені державними нагородами. 158 – військовослужбовці Нацгвардії, з них 21 – посмертно. 26 прикордонників, з них двоє – посмертно. Три поліцейських, з них двоє – посмертно. Два працівники Державної митної служби, з них один – посмертно. Вічна памʼять усім, хто віддав життя за Україну! Вічна слава всім нашим героям! Слава Україні!</p>
  <div class="source"><a href="https://www.president.gov.ua/news/shob-mi-vignali-okupantiv-z-ukrayini-rosiyi-maye-stavati-skl-77081">https://www.president.gov.ua/news/shob-mi-vignali-okupantiv-z-ukrayini-rosiyi-maye-stavati-skl-77081</a></div>
</article>


<article>
  <h2>РФ свідомо посилює кризу вартості життя в багатьох країнах, ось чому ми маємо спільно протистояти її агресії – виступ Президента України перед університетською спільнотою Чилі</h2>
  <div class="badges"><span class="chip">UK</span> <span class="chip">2022-08-17</span></div>
  <p>Шановний пане ректоре! Шановні студенти та викладачі університетів, які приєдналися сьогодні до нашого спілкування! Шановні журналісти й усі присутні! Я вдячний за можливість звернутися до вас і розповісти, що відбувається в Україні та чому російська війна проти нашої держави досі триває. Чому немає миру. 175 днів триває повномасштабна війна, повномасштабне російське вторгнення на територію України. 175 днів мільйони українців захищають незалежність нашої держави. Але не лише незалежність. Це боротьба не тільки за державу й можливість для нашого народу самостійно визначати своє майбутнє. Справді, першочерговий мотив російської агресії проти українців – суто колонізаторський. Російське керівництво хоче панування над українською землею та над нашими ресурсами. І в Москві дуже довго звучало, що без захоплення території України вони не відновлять російську імперію. Однак все ж таки це стало значно глибшою боротьбою, ніж будь-які імперські чи геополітичні розрахунки. Росія веде війну буквально проти життя наших людей, проти самого права українців на життя. І ця війна почалася не 175 днів тому. 24 лютого цього року Росія перейшла до масованої агресії – до атак з півночі, зі сходу та з півдня одразу; були заблоковані всі наші порти на Чорному, на Азовському морі; почалися масовані ракетні удари по всій території України. Але це було продовження війни. Війни, яка почалась у 2014 році. Почалася, коли Росія окупувала півострів Крим, розпалила протистояння на Донбасі, яке забрало тисячі життів. Тисячі. Тому, коли ми говоримо про війну Росії проти України, ми кажемо про вісім років плюс 175 днів. І коли ми говоримо про жертв цієї війни, про українські втрати, ми починаємо розповідь не з лютого 2022 року. Ми починаємо її з 2014 року, коли українців почали вбивати просто за те, що вони українці. За український прапор. За проукраїнську позицію. За захист української території. Навіть просто за підозру, що людина підтримує Українську державу. Сьогодні я хочу розказати вам про одну таку людину. Про хлопця, якому цієї осені виповнилося б 25 років, і він був би напевно дуже схожий на вас зараз. Його звали Степан Чубенко. Він був з міста Краматорська на Донбасі. Світлий юнак. Його запамʼятали добрим і дуже активним. Якби він вступив до університету, схожого на ваші, він, певно, став би одним зі студентських лідерів. Можливо, він не зрадив би свою мрію, обрав би спортивну карʼєру та зміг би стати воротарем однієї з відомих вам команд. Я прошу вас зараз подивитися на ці фото – ось таким він був. Він був убитий 27 липня 2014 року. Його вбили бойовики – одні з тих, чиїми руками Росія вела гібридну війну на Донбасі та кого використовує зараз у повномасштабній війні. Вони затримали Степана, коли той повертався додому. Вони побачили в нього на рюкзаку синьо-жовту стрічку – кольори нашого прапора. І це було для них достатньою причиною, щоб напасти на хлопця. Його били кілька днів, його катували, його розстріляли. Тільки в середині серпня того року, через тижні після вбивства, матері Степана вдалося дізнатися, що сталося з її сином. Але їй не віддали його тіло. Тільки в листопаді 2014-го вдалося його поховати. У мами Степана залишилося останнє sms-повідомлення від нього: «Зателефоную пізніше, люблю вас». Його вбивці сховалися на території Росії та окупованого Росією Криму. Вони отримали вироки від українського суду. Але держава-терорист Росія надає їм захист. Їм, як і тисячам інших таких же вбивць. Тих, хто розстрілював людей просто за те, що вони були українцями. Просто за те, що були українцями в Україні. Тих, хто стріляв у потилицю чоловікам і жінкам за одну лише підозру, що людина захищає нашу державу. Тих, хто стріляв прямим наведенням з танків по житлових будинках, стріляв по школах, лікарнях. Тих, хто бив з артилерії по мирних містах. Це почалось ще тоді, у 2014 році, а 175 днів тому набуло максимального масштабу, на який здатна російська армія, російські найманці з так званих військових компаній, які де-факто є частиною спецслужб держави-терориста. Росія справді прагне захопити територію України. І ця територія потрібна їй без українців. Зруйнований Маріуполь та ще десятки міст і сіл України, масові вбивства в Бучі та в інших містах на окупованій території – це не винятки із загальної російської стратегії, це вона і є – російська стратегія щодо України та українців. Десятки тисяч наших людей місяцями утримують у так званих фільтраційних таборах, які влаштували російські військові. Тисячі українських дітей депортовані з території, на яку зайшла російська армія. Вони вивезені в Росію, і російські посадовці намагаються зробити все, щоб ці діти втратили будь-який звʼязок зі своїми сімʼями і просто забули, хто вони є. На окупованій території знищують памʼятники та музеї, які просто нагадують про Україну. Знищують книжки. Роблять усе, щоб люди були змушені відмовитися від національної ідентичності, від своїх прагнень, мрій і щоб підкорилися насильству та грабунку або загинули. Україна вже втратила десятки тисяч своїх людей у цій війні. Зовсім малих дітей – кількамісячних малюків, яких убивали російські ракети, снаряди та кулі. Підлітків. Чоловіків і жінок. Літніх людей. Росія не розбирає, кого вбивати й над ким знущатися. Для неї всі – однакові мішені. І це не ексцеси війни, це її свідома політика. Тому ми не маємо іншого вибору, крім як воювати за життя українців, за те, щоб в Україні не вбивали за синьо-жовту стрічку на рюкзаку в підлітка. І ця боротьба може тривати тільки до перемоги. Не злічити, скільки разів до 24 лютого я пропонував Росії закінчити війну й домовитися про мир. У різних форматах, за різного посередництва. Роки пішли на різні переговори. Але керівництво Росії обрало терор, а не угоду. Обрало те, що вони зробили в Маріуполі, в Бучі, а не мир. І коли в Москві побачили, що світ не заплющить очі на російські звірства, вони захотіли поставити на коліна і весь світ. Ось чому такою гострою стала продовольча криза. Ось чому Росія свідомо дестабілізує енергетичні ринки. Ось чому російська політика свідомо посилює кризу вартості життя в багатьох країнах. І ось чому ми маємо спільно протистояти російській агресії. Коли якась держава перетворює енергетичну бідність чи голод на зброю – це удар по кожному у світі. Коли якась держава намагається підкорити іншу, бо хоче бути колонізатором, – це загроза для всіх, хто цінує свою незалежність. І коли людей убивають просто за те, що вони є, за те, що вони – свого народу, за те, що вони не відмовляються від своєї Батьківщини, це загроза людяності як такій. Чи зможете ви залишитись осторонь? Чи зможете ви залишитися байдужими? Я в це не вірю. Саме тому ви сьогодні тут. Бо цінуєте правду. І я не прошу у вас дуже багато. Я прошу вас поширювати у своїй країні та у своєму регіоні тільки правду про цю війну. Треба протистояти російській пропаганді. Вимагайте повної відповідальності для російських убивць і катів. Кожен воєнний злочин повинен отримати свій вирок компетентного й чесного суду. Підтримуйте санкції проти Росії, бо агресор повинен заплатити найбільшу ціну за агресію. А головне – цінуйте мир, цінуйте життя, цінуйте свою свободу і завжди, коли у вас є така можливість, допомагайте захищати мир, життя і свободу тим, у кого їх хочуть забрати. Я дуже дякую кожному й кожній із вас! Дякую за увагу!</p>
  <div class="source"><a href="https://www.president.gov.ua/news/rf-svidomo-posilyuye-krizu-vartosti-zhittya-v-bagatoh-krayin-77097">https://www.president.gov.ua/news/rf-svidomo-posilyuye-krizu-vartosti-zhittya-v-bagatoh-krayin-77097</a></div>
</article>

    </section>
  </main>
  <footer>License: CC BY 4.0. This page is fully static for easy crawling.</footer>
</body>
</html>
